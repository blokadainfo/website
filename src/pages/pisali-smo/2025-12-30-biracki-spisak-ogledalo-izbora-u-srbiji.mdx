---
layout: ../../layouts/PostLayout.astro
title: 'Birački spisak - ogledalo izbora u Srbiji'
author: 'Natalija Petrović'
gender: 'F'
date: '2025-12-30'
image: /images/2025-12-30-biracki-spisak-ogledalo-izbora-u-srbiji/0.jpeg
imglabel: 'Izvor: mduls.gov.rs'
imgsource: 'https://mduls.gov.rs/wp-content/uploads/1-4-1.jpg'
---

import Image from '@components/custom/image/image.svelte';

# {frontmatter.title}

Zakon o izmenama i dopunama Zakona o Jedinstvenom biračkom spisku izglasan je na sednici Narodne skupštine 7. novembra. Ta izmena zakona je važna, jer je njome propisana stalna Komisija za reviziju biračkog spiska, koja je ujedno i jedina institucija koja ima osnov za legitimnu institucionalnu borbu.

## Šta je jedinstveni birački spisak?

Jedinstveni birački spisak je javna isprava u kojoj se vodi jedinstvena evidencija državljana Republike Srbije koji imaju biračko pravo. U njega se upisuju: ime i prezime, ime roditelja, JMBG, pol, datum i mesto rođenja, adrese prebivališta i boravišta.

Sastavljen je na osnovu izvornih službenih evidencija - raznih drugih baza ličnih podataka građana poput matičnih knjiga rođenih, umrlih, venčanih, koje se vode u opštinskoj upravi, kao i registra prebivališta, koji se vodi u Ministarstvu unutrašnjih poslova. Važno je napomenuti da se **promene u izvornim evidencijama NE dešavaju automatski i u biračkom spisku**, što znači da kada neko premine, promeni prezime, prebivalište itd, tu **promenu u Jedinstvenom biračkom spisku mora da unese referent za birački spisak u opštinskoj upravi** izradom posebnog rešenja za svaku promenu.

## Moguće manipulacije biračkim spiskom

Odgovornost službenika u opštinskim upravama da unose izmene u JBS otvara prostor za greške, manipulacije i korupciju. Dodatni tip mogućih manipulacija biračkim spiskom, koji je otkriven nakon decembra 2023. godine, su upravo direktne intervencije kroz softver Jedinstvenog biračkog spiska. Nažalost, **nije poznato ko sve ima pristup softveru JBS-a**. Sudeći po informacijama koje su poznate o softveru JBS-a, postoje osnovane sumnje da je **moguće direktno brisati, menjati, dodavati podatake o biračima, i to bez rešenja**. Nije jasno da li se izmene u bazi digitalno potpisuju, to jest da li za svakom izmenom u biračkom spisku ostaje digitalni trag.

Ostale manipulacije na koje se sumnja su manipulacije identitetom birača, što je zapravo zloupotreba identiteta onih koji ne glasaju, kako bi se umesto njih uzeo glas na biračkom mestu na izborni dan. Informaciju o tome koji birači ne glasaju moguće je pribaviti kroz uvid u izvode iz biračkog spiska nakon izbora. Budući da se **izvodi čuvaju u opštinskim upravama godinu dana nakon izbornog dana**, uz upitan nadzor, moguće je **mapiranje šablona navika glasanja građana**. Ukoliko na izborni dan nema adekvatne kontrole na biračkim mestima, tj. ako su svi članovi biračkog odbora iz redova vlasti, prilično je jednostavno „glasati” umesto onih koji ne glasaju.

Iako prema Ustavu svi državljani Srbije imaju pravo glasa, posedovanje adrese prebivališta u Srbiji je preduslov za upis u birački spisak. To znači da neko ko je građanin Srbije, a živi isključivo u inostranstvu i nema adresu u Srbiji, može imati ozbiljan problem da se nađe u biračkom spisku. No, i prebivalištem se može manipulisati. Budući da se njime utvrđuje na kojoj teritoriji birač glasa, ovo je posebno važno za lokalne izbore (gradske, opštinske), jer samo birač koji ima prebivalište na toj opštini može glasati na lokalnim izborima za tu opštinu. To znači da **ako se prebivalištem može manipulisati, onda se može manipulisati i biračkim pravom na lokalnim izborima**. Pa se tako, manipulativnom promenom prebivališta, sigurni glasovi mogu premeštati sa jedne opštine u drugu, kako bi se stekla nepoštena prednost na izborima ili ukoliko postoje malverzacije referenata odeljenja Upravnih poslova MUP-a, koji mogu da koriste svoj položaj kako bi migrirali birače na fiktivne adrese, ili adrese zgrada, bez broja sprata i stana.

Da se aktuelna vlast koristila migracijom birača, i da one nisu ni legalne ni legitimne, svedoči CRTA nakon izbora u decembru 2023. godine u svom nalazu[^1]. Migracija birača može se smatrati i manipulacijom biračkim pravom, budući da građani Republike Srpske lako dobijaju prebivalište u Srbiji, što samo po sebi nije problem, već osnov po kojem neko stiče prebivalište u nekoj od opština na teritoriji Srbije - te samim tim i pravo glasa na tim lokalnim izborima. Podsetićemo da po zakonu, državljani država bivših članica SFRJ mogu dobiti srpsko državljanstvo, a da se ne odreknu svog, ukoliko izjave da smatraju Republiku Srbiju svojom državom[^2].

<Image
  src="/images/2025-12-30-biracki-spisak-ogledalo-izbora-u-srbiji/1.jpeg"
  alt="Foto 1"
  label="Izvor: www.mup.gov.rs"
  href="https://www.mup.gov.rs/wps/wcm/connect/66dc1cce-8209-456e-a624-316411c67fd5/14.+Izjava+da+R.Srbiju+smatra+svojom+dr%C5%BEavom.pdf?MOD=AJPERES&CVID=mtBkQQV"
/>

## Izmena Zakona o jedinstvenom biračkom spisku

Istorija borbe organizacija civilnog društva za izborne uslove i reviziju biračkog spiska je duga. Parlamentarni dijalog o unapređenju izbornih uslova koji je započet zbog izveštaja posmatračkih misija OEBS-a (Organizacija za evropsku bezbednost i saradnju) i ODIHR-a (Kancelarija za demokratske institucije i ljudska prava) o posmatranju izbora. Dijalog je vođen u skladu sa prvom i četvrtom prioritetnom preporukom ODIHR iz Konačnog izveštaja o vanrednim parlamentarnim izborima održanim 17. decembra 2023. godine - što su neophodne izmene zakonodavstva kroz **uključiv konsultativni proces zasnovan na širokom političkom konsenzusu**[^3].

Krajnji rezultat jeste izmena Zakona o jedinstvenom biračkom spisku koja je usvojena u Narodnoj skupštini 7. novembra ove godine, kada je od 170 prisutnih poslanika, njih 133 glasalo „za”, 26 „protiv”, a uzdržanih je bilo 11.

## Komisija za reviziju, verifikaciju i kontrolu tačnosti i ažuriranja biračkog spiska

Izmena ovog Zakona donosi uspostavljanje stalne Komisije za reviziju biračkog spiska. Ova komisija je nezavisna komisija koju će činiti deset članova i njihovih zamenika, od kojih su osmoro članova imenovani na predlog poslaničkih grupa: 5 iz redova vladajuće većine, 3 iz redova opozicije, i dva člana koje imenuju organizacije koje je Republička izborna komisija ovlastila za posmatranje najmanje tri izborna postupka - kriterijum koji u ovom trenutku ispunjavaju samo organizacije CRTA i Cesid. Član i zamenik imenovani su na period od 5 godina, a ista osoba može da bude deo Komisije najviše 2 puta.

Važno je napomenuti da **da bi ova Komisija donela neku odluku, za nju moraju da glasaju po dva člana iz sve tri grupe: vladajuće, opozicione i civilnog društva**. Ukoliko za neku odluku ne glasa, na primer, jedan član civilnog društva, ili član iz redova opozicije, ona ne može biti usvojena, iako je za nju glasala većina. Ovaj način odlučivanja zapravo je mehanizam koji će sprečiti namešten proces donošenja odluka, time što će onemogućiti vladajuću većinu da samostalno donosi odluke, već će u taj proces morati biti uključeni i predstavnici opozicije i civilnog društva.

## Šta je uloga Komisije za reviziju biračkog spiska?

Reviziju biračkog spiska obavlja Komisija za reviziju, verifikaciju i kontrolu tačnosti i ažuriranja biračkog spiska. Ona donosi odluke, podnosi zahteve, izdaje naloge, daje mišljenja i donosi izveštaje. Laički rečeno, **Komisija je ta koja dijagnostifikuje „bolesti” tj. nepravilnosti i njihovu rasprostranjenost u biračkom spisku, zatim formuliše kratkoročne i dugoročne mere** kojima bi se otklonile prepoznate sistemske manjkavosti, ali i kojima bi se JBS zaštitio od daljih zloupotreba.

Na osnovu prepoznatih manjkavosti Komisija nalaže institucijama koje se bave poslovima od značaja za birački spisak (MDULS, MUP, opštinske uprave...) da postupe po njenim preporukama u propisanim rokovima.

## Trenutno - kandidature članova Komisije za reviziju JBS-a

Skupštinski Odbor za pravosuđe, državnu upravu i lokalnu samoupravu je 29. decembra utvrdio listu kandidata za članove i zamenike članova Komisije za reviziju biračkog spiska, a **listu je uputio Skupštini Srbije na razmatranje po hitnom postupku**.

Predloženi kandidati su:

Iz redova vlasti:

- „Aleksandar Vučić - Srbija ne sme da stane”: član Srđan Smiljanić[^4], zamenik člana Vladimir Dimitrijević
- „Ivica Dačić - Socijalistička partija Srbije”: član Mladen Mladenović, zamenik člana Zoran Militarov
- Partija ujedinjenih penzionera Srbije: član Vladimir Pudar, zamenik člana Nikola Radonjić
- Savez vojvođanskih Mađara: član Goran Vujičić, zamenik člana Bela Butaš

Iz redova opozicije:

- Narodni pokret Srbije - Novo lice Srbije: član Nebojša Spasojević, zamenik člana Dejan Stevanović
- Stranka slobode i pravde: članica Ana Gođevac, zamenik članice Marko Dimić
- Zeleno-levi front - Ne davimo Beograd: član Ognjen Rašu, zamenik člana Zdravko Janković

Civilno društvo:

- CRTA: član Vujo Ilić, zamenik člana Vladimir Erceg
- Centar za slobodne izbore i demokratiju (CeSID): članica Emilija Orestijević, zamenik članice Ivo Čolović

## Put ka izgradnji poverenja

Po svemu sudeći, poverenje građana u Jedinstveni birački spisak je potpuno urušeno. Po istraživanju CRTE iz septembra 2024, gotovo polovina građana nema poverenja u državu da može da obezbedi tačan birački spisak. Javno mnjenje je da je birački spisak kompromitovan i (biće) zloupotrebljen, dok se ne dokaže suprotno. Poverenje neće i ne može biti uspostavljeno samo utvrđivanjem okvira za reviziju, već uz transparentnost, integritet i kontinuitet na svakom nivou i koraku u ovom procesu.

[^1]: https://crta.rs/preliminarni-nalazi-o-organizovanoj-migraciji-biraca

[^2]: https://www.mup.gov.rs/wps/wcm/connect/66dc1cce-8209-456e-a624-316411c67fd5/14.+Izjava+da+R.Srbiju+smatra+svojom+dr%C5%BEavom.pdf?MOD=AJPERES&CVID=mtBkQQV

[^3]: https://www.osce.org/files/f/documents/c/2/565117_0.pdf

[^4]: https://otvoreniparlament.rs/osoba/1963
