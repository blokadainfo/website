---
layout: ../../layouts/PostLayout.astro
title: 'KOLUMNA: Od Austrougarskog stila do betonske eksploatacije'
author: 'Pavle Hrnčić'
gender: 'M'
date: '2025-10-02'
image: /images/2025-10-02-kolumna-od-austrougarskog-stila-do-betonske-eksploatacije/0.jpeg
imglabel: 'Izvor: www.gradnja.rs'
imgsource: 'https://www.gradnja.rs/podzemna-tura-zavirili-smo-unutar-dve-nove-garaze-u-novom-sadu-koje-uskoro-ocekuju-prve-automobile/'
---

import Image from '@components/custom/image/image.svelte';

# {frontmatter.title}

Spomenik Lazi Kostiću na kamenom postamentu stojao je uspravno i čvrsto, okružen raznobojnim cvećem, sve do pre tri godine kad su Lazu zamenili bageri a cveće beton. Ulica Modene, koja dobija naziv po svom gradu pobratimu Modeni iz Italije, sada gubi svoje srodstvo sa tim gradom jer od nje ostaje samo prašina koju su godinama stvarale dizalice i brusilice. No, nakon tri godine bušenja, kopanja, zidanja, montiranja i varenja, pre skoro mesec dana otvorena je nova podzemna garaža u ulici Modene u Novom Sadu.

Kako kaže naš gradonačelnik, s obzirom na to da je Novi Sad rastući grad u regionu, garaža će imati čak 267 mesta, od kojih će 8 biti za električne automobile. Jer znamo svi, od kako smo u ovoj ravnici, da nema većeg gušta nego doći u centar Austrougarskog stila u svom novom električnom automobilu… verovatno su i same arhitekte Tanudržićeve palate i crkve imena Marijinog, kao i gradske kuće, projektovale centar grada zamišljajući kako će jednog dana ljudi dolaziti da se parkiraju u podrumu u svojim električnim mašinama.

Ono što te arhitekte sigurno nisu zamišljale jeste da će njihova dela biti oštećena zbog iste te garaže. Prema podacima stanara Tanudržićeve palate, koja je simbol 20. veka našeg grada, u toku samih radova na podzemnoj garaži došlo je do oštećenja, a stanari su ponovo ostali sami sa tim radovima u svojoj zgradi. Možda i nisu toliko usamljeni, s obzirom na to da sada imaju nove komšije u električnim automobilima ispod svoje zgrade, no pitanje je da li će ti novi komšije ostajati dugo na tom mestu i koliko će vremena imati za kaficu sa stanarima palate, ako im je svaki sat 80 dinara.

A prema podacima Velečasnog Atile Želera, došlo je i do pukotine na lukovima katedrale, te se trenutno vrše i istraživanja o tome da li su možda podzemne vode uticale na promenu statike ovog simbola Novog Sada. Prosto, možda arhitekte koje su se trudile da izgrade centar jednog grada u austrougarskom stilu, sa uzorom na Budimpeštu i Beč, tada nisu mogle da uvide da će imati još jedno arhitektonsko delo tik ispod zemlje. Baš tamo gde se sada nalaze i oni koje je ubila ova vlast svojim rekonstrukcijskim poduhvatima padom nadstrešnice, no ipak, to je bilo negde u sasvim drugom delu grada, daleko od ugleda na Beč i sav taj austrougarski stil.

Ono što ovoj garaži definitivno nije daleko jeste finansijski račun privatne kompanije iz Austrije vođene od strane jedne porodice, s obzirom na to da ova privatna kompanija porodice Breiteneder redovno zarađuje od svakog sata u našoj novosadskoj garaži.

Možda je ta porodica, sa željom da sačuva duh starog centra našeg grada, baš morala da sazida još nešto što će nas povezivati sa nekadašnjim carstvom koje je vladalo nad ovim gradom, kako bismo znali odakle dolazimo i kuda smo pošli.

Grad Novi Sad je ustupio ključeve svojih ulica. Best in Parking dolazi sa glamuroznim planovima, betonskim čarolijama i dugoročnim eksploatacijama. Grad ne ulaže, oni rizikuju, a svaki automobil sada stoji u podrumu centra kao gost u hotelskom lobiju privatne kompanije iz Beča. Svaka naplata parkiranja zvuči kao aplauz za izvođača iz inostranstva, dok lokalni građani tapšu u prazno, ali makar mogu da na miru popiju kafu u centru grada, znajući da po ovom ravnom, prohodnom i horizontalnom gradu ne moraju da idu peške ili pak biciklom.

A Novi Sad bi mogao vrlo lako i jednostavno da postane grad u kojem se ulaže u ljude a ne u asfalt. Tako su gradovi kao što su Kopenhagen, Amsterdam, Barselona, Pariz i Oslo postali primeri dobre prakse očuvanja gradskih jezgara, koja su isključivo postala pešačke zone a putevi do tih jezgara raj za bicikliste. Novi Sad može slediti ovaj primer sa manje automobila dolazi više kvaliteta svakodnevnog života a grad se vraća ljudima a ne privatnim kompanijama.

Beton, nažalost, može podneti sve, ali jedino ljudska prisutnost čini grad toplim. Samim tim, grad je naš zajednički pa i za mnoge jedini prostor koji imamo. Deljenjem prostora grad postaje dom, ne samo infrastruktura.

Tako da, ko je prodao naš podrum grada i ko je dozvolio toj kompaniji da upravlja tim cenama i našim novčanicima? Na koju ulicu u Italiji će od sada da podseća Modena i na šta će da gleda naš Laza Kostić? Možda sledeći put kad budemo hteli da odemo do centra, shvatićemo da ovaj grad ima ravne puteve i biciklističke staze koje vode baš do jezgra grada i da o tom gradu treba da odlučuju ljudi koji žive u tom gradu. A mnogi koji su odavno i bili tu pre nas znaju da je na dva točka bilo mnogo lepše dolaziti nego na četiri i da su pedale i kormilo mnogo bezbedniji od napajanja na struju.
