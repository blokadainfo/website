---
layout: ../../layouts/PostLayout.astro
title: 'Jedan svet jedna borba: Globalna flotila kao simbol otpora'
author: 'Danica Pantović'
gender: 'F'
date: '2025-10-03'
image: /images/2025-10-03-jedan-svet-jedna-borba/0.jpeg
---

import Image from '@components/custom/image/image.svelte';

# {frontmatter.title}

Globalnu Sumud flotilu, humanitarnu pomorsku misiju ka Gazi, zaustavila je izraelska vojska u noći između 1. i 2. oktobra. Flotila je isplovila iz Barselone 31. avgusta. Okupljajući više od 40 brodova i 500 delegata iz najmanje 44 države, čini najveću humanitarnu civilnu pomorsku misiju ka Gazi dosad. Nosili su humanitarnu pomoć, s ciljem da probiju potpunu blokadu Gaze.

> Mi smo zajednica običnih ljudi — organizatora, aktivista, lekara, umetnika, sveštenika, advokata i pomoraca — koji veruju u ljudsko dostojanstvo i moć nenasilne akcije.

-- navodi Globalna flotila Sumud

Flotila je isplovila iz Barselone 31. avgusta, pristajala je na Balearskim ostrvima, u Tunisu, na Siciliji i Kritu.
Brodovi su tokom plovidbe tri puta napadnuti pomoću dronova. Napadi su se dogodili 8. i 9. septembra na dva broda i 23. septembra na 10 brodova flotile. Prouzrokovana je materijalna šteta, nije bilo povređenih.
U noći između 1. i 2. oktobra, na oko 70 nautičkih milja do Gaze, nezakonito su ih zaustavili izraelski vojni brodovi i odveli na ispitivanje. Jedan brod je uspeo da probije blokadu ušavši u palestinske vode, ali pomoć nije dostavljena.

Među učesnicima flotile je i srpski državljanin Ognjen Marković, dvadesetčetvorogodišnji likovni umetnik iz Beograda. Nalazio se na brodu Adara i nestao je s ostalim članovima posade kada ih je izraelska vojska zaustavila. Ognjenov nestanak je propraćen reakcijom javnosti i apelom na nadležne institucije da reaguju. Ministarstvo spoljnih poslova Republike Srbije je izdalo saopštenje da je u koordinaciji sa Ambasadom Republike Srbije u Tel Avivu angažovano u pružanju konzularne zaštite.

> Mislim da je svaka neupućenost lični izbor; nemam pouzdaniji i temeljniji izvor informacija od bilo koga drugog sa pristupom internetu. Prema tome, odluka da li nas se tiče ili ne to što Srbija aktivno izvozi oružje kojim se precizno nišane deca u Gazi — ideološka je.

-- govori Ognjen za portal Mašina

Na jednoj etapi puta su ih pratila dva vojna broda iz Italije, jedan iz Španije i turski vojni dronovi, ali su se povukli pre približavanja kritičnoj zoni blizu Gaze.

> Neretko smo imali posla sa neodgovornim ljudima, mi tih spasilaca sveta imamo koliko god hoćete. Danas, na kraju, kad nisu u stanju sebe da spasu, zovu državu u pomoć.

-- navodi predsednik Srbije Aleksandar Vučić u obraćanju novinarima u Kopenhagenu gde učestvuje na samitu Evropske političke zajednice

Ministar bezbednosti Izraela Itamar Ben Gvir je izjavio da Izrael treba da zadrži aktiviste u zatvoru nekoliko meseci umesto što ih deportuje u njihove zemlje.

Nezavisna međunarodna istražna komisija Ujedinjenih nacija saopštila je da je Izrael počinio genocid nad Palestincima u Gazi.

Komitet za reviziju gladi (FRC) je sredinom avgusta utvrdio da u gradu Gazi vlada poslednja faza gladi i da će se ubrzo proširiti na ceo Pojas Gaze.

> Budući da je ova glad u potpunosti izazvana ljudskim delovanjem, može se zaustaviti i preokrenuti. Vreme za raspravu i oklevanje je prošlo — gladovanje je prisutno i brzo se širi. Ne bi smelo biti nikakve sumnje da je potrebna hitna i obimna reakcija.

-- navodi Komitet za reviziju gladi

Flotilina plovidba mediteranom je privukla međunarodnu pažnju. Protesti su izbili u gradovima širom sveta. Građani su izašli na ulice Londona, Brisela, Pariza, Berlina, Atine, Rima, Stokholma, Melburna, Montreala i mnogih drugih gradova. Italijanski sindikati su pozvali na generalni štrajk 4. oktobra. Studenti u više gradova Italije su blokirali fakultete.

Organizacija Flotila za slobodu je 27. septembra i 1. oktobra poslala još 9 brodova ka Gazi s medicinskim radnicima, novinarima i aktivistima.
