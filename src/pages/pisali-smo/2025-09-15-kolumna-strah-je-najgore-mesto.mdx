---
layout: ../../layouts/PostLayout.astro
title: 'KOLUMNA: Strah je najgore mesto'
author: 'Pavle Hrnčić'
date: '2025-09-15'
image: /images/2025-09-15-kolumna-strah-je-najgore-mesto/0.jpeg
---

import Image from '@components/custom/image/image.svelte';

# {frontmatter.title}

U septembru se održao Prajd u Beogradu. Ovo mi je bio drugi Prajd u Srbiji, na kom sam shvatio da je ovaj događaj apsolutno neodvojiv od studentske revolucije. Ko je bio, znaće o čemu govorim.

Ako se danas ne pokaže da sloboda pripada svima, sutra neće pripadati nikome. Ovo je rečenica koja me držala za ruku i vodila iz mraka u kojem sam sebe često zatekao u poslednjih godinu dana u Srbiji. Od novembra prošle godine, više puta sam otišao na protest nego što sam otišao do obližnje radnje, uvek noseći pištaljku oko vrata i skoro uvek mikrofon u ruci. No, postoji jedan protest od svih tih, na koji nisam otišao ni sa mikrofonom ni sa pištaljkom, već prosto kao građanin i to je bio protest u petak na ulicama Beograda, poznatiji mnogima kao Prajd. U ruci nisam imao ništa sem svoje kamerice, te nisam ništa drugo zabeležio osim svog partnera, ispod razrušenog Generalštaba, u parku Manjež koji je tog dana imao malo drugačiju dekoraciju nego inače.

U društvu koje nasilje pretvara u naviku, LGBT+ zajednica je ta koja ga najčešće oseća na svojoj koži. Od uvrede na ulici do pesnice u stanici, od sistematskog ćutanja institucija do svakodnevnog ponižavanja u gradskom prevozu, pekari ili školi. Kada država zataškava zločine protiv manjina, tada je sećanje jedini način da pružamo otpor kolonizaciji patrijarhata nad nama samima. Onda pamćenje više nije nostalgija, već otpor. A sećamo se vrlo dobro prvog Prajda u Srbiji i vi koji ste tamo bili, i mi koji nismo, i vi koji ste tada ćutali, i mi koji danas nikako ne ćutimo. Ja sam se tada tek rodio, peti oktobar dočekao sam u maminom stomaku ispred Skupštine tog velikog grada i vrlo brzo posle rođenja revolucije rodio sam se i ja. Iste te godine, moja majka stigla je da napiše tekst za novine, a moj otac da kupi dovoljno hrane za našu porodicu. Dok su na ulicama, ponovo, tog velikog grada, huligani i batinaši prolili krv tadašnjih učesnika prvog Prajda u Srbiji.

Prvi put sam za taj događaj saznao u Muzeju savremene umetnosti u Beogradu, a potom ga ponovo video u Muzeju savremene umetnosti u Zagrebu, sedeći na klupi okovan velikim belim zidovima i celokupnim snimkom krvavog nasilja batinaša i huligana nad kvir ljudima. Tada se u meni pojavilo samo jedno osećanje. Počelo je da struji mojim krhkim telom, osetio sam svaki nerv kako vibrira, mišići su počeli da mi se grče, a stomak mi se prevrnuo toliko da nisam mogao da jedem do kraja oba ta dana. Želeo sam da zaboravim taj snimak, želeo sam da zaboravim da se to desilo. Nisam mogao da izbacim iz glave toliko prebijenih mladića, a ono što još više nisam mogao da izbrišem iz sećanja bila je činjenica da policija apsolutno ništa nije uradila povodom tog nasilja, na istim tim ulicama. I od tada, svaki put na protestu setim se krvavog Prajda jer ista ova policija ne radi baš ništa za svoje građane, već dozvoljava da nas tuku, vijaju i lome.

Nikad nisam skupio dovoljno hrabrosti da odem na Prajd u Srbiji, tako da je moj prvi Prajd zapravo bio u inostranstvu. Svaki put pomisao na Prajd u Beogradu ili u Novom Sadu izazivala je u meni strah i trepet i svaki put bi mi se stomak iznova prevrnuo. Sve dok u moj život, malo po malo, nije počela da dolazi jedna struja, jedan talas informacija koji se skupljao u mojoj sobi. To su bile raznorazne debele i tanke knjige, kratki dokumentarni i dugi igrani filmovi kvir autora, aktivističke organizacije i ozbiljna psihološka pomoć naših psihologa sa Balkana, pa i muzika, tako nežna a opet tako puna otpora, da se moja soba pretvorila u jedan arhiv, jedan mozaik kvir kulture.

U početku su me svi ti sadržaji preplavili kao reka. Nisam znao kako da plivam, u koju stranu, koji stil je najbolji u toj reci. Ta voda bila je tako hladna i osećao sam se kao da ću svakog časa da potonem, da će me struja odneti na neka daleka ostrva i da ću izgubiti svoju državu, svoju porodicu, svoju kulturu. Da ću biti sam i ništavan, negde daleko odbačen kao izopačen, bolestan, neprirodan, kao biće kojem je zabranjeno postojanje, kojem je zabranjen život u sopstvenoj zemlji. Bojao sam se i te nove struje reke, koja je neprestano počela da se izliva u mene, kroz mene, do mene.

Ali onda, malo po malo, voda je prestala da me preplavljuje. Naučio sam da plivam u toj reci, da pustim da me nosi, da otkrijem da je svaki njen talas zapravo stih, svaki vrtlog znak da nisam sam, već da sam o nešto zapinjao, da me nešto vuče ka dnu i da se samo na tom dnu nalazi izlaz iz tog vrtloga. Knjige su prestale da budu pretnja, postale su informacije sa kojima gradim nove odnose sa svime što me okružuje. Naučio sam istoriju koju me nikad nisu naučili u školi, čitao kvir naučnu literaturu kulturologa, antropologa, novinara, počeo da gradim mrežu pojmova u svojoj glavi i da se na tu mrežu penjem korak po korak.

Filmovi su mi pokazali da ono što živim nije samo moj teret, već i priča hiljada ljudi pre mene. Pesme koje sam puštao nisu me odvajale od kulture kojoj pripadam, već su mi je vraćale, preobraženu, otvoreniju, moju koliko i svačiju. Ta soba, ispunjena arhivom otpora i nežnosti, postala je moje utočište i moja učionica. U njoj sam shvatio da kvir kultura nije strana, da ona ne briše ono odakle dolazim, već mi daje novi jezik da o svom poreklu, o svojoj zemlji i o svojoj porodici govorim slobodnije.

Tamo gde sam se plašio da ću izgubiti sve, počeo sam da nalazim fragmentirane delove sebe, koji su smisao dobijali tek u mozaiku postavljenom nežno, a snažno. U toj struji više nisam bio samo plivač koji se drži za dah, već plivač koji bira pravac, a vremenom i smer. Uskakao sam u tu vodu sa uživanjem, plivao sve stilove koje sam naučio. Ta voda davala mi je snagu iznova i iznova.

Shvatio sam da je to moja reka i da mi apsolutno pripada. A vremenom, kad sam postao toliko siguran u tu vodu, video sam da u njoj ima mnogo drugih plivača i shvatio da nisam na putu ka udaljenom ostrvu, već ka zajednici, ka ljudima koji dišu istim ritmom, pevaju moje pesme i veruju u slične snove. Svako je plivao na svoj način. Neki su još uvek hvatali dah, neki su već davno naučili da plutaju mirno, a neki su zaranjali duboko da iznesu na površinu ono što drugi ne vide. Gledao sam ih i prepoznavao delove sebe u njima. Njihov smeh, njihove borbe, njihove ožiljke. I ti ožiljci bili su samo njihovi, a opet sam mogao da ih prepoznam na sebi. Tako su bili različiti, a opet nam je svima bio potreban isti melem i nekako smo uspeli da ga pronađemo.

Odjednom, ono što je nekad bilo hladno i zastrašujuće pretvorilo se u talas na koji sam na kraju uspeo da naskočim lako, skoro kao da surfujem. I eto, samo tako, shvatio sam da ta reka ne teče u nepoznato, već da nas spaja, da nas okuplja, da nas uči da plivamo jedni uz druge, rame uz rame, talas uz talas. I baš iz te reke, iz tog talasa nismo sami, iskoračio sam ove godine na beogradske ulice.

Prajd 2025. nije za mene bio samo šetnja, bio je produžetak svih onih talasa koji su me nosili godinama.

Studentske revolucije i Prajd nisu dve odvojene priče. To su isprepletani tokovi iste reke. Jer studenti, kao i LGBT+ zajednica, znaju šta znači kad institucije zakažu, kad policija umesto zaštite pruža batine, kad se ruše biblioteke, pozorišta i galerije a otvaraju kladionice, kad se dele otkazi i svakodnevno upućuju pretnje. Zato je važno da hodamo zajedno, da se otpor ne deli, već da se ujedinjuje. Ni religija, ni nacionalnost, ni stalež, ni poreklo, pa tako ni seksualnost, nije nešto što nas deli jedne od drugih, već nešto što nas kroz svoje različitosti čini još povezanijima.

Postoji samo jedna mantra studentske revolucije, a ona glasi: Jedinstvo je u različitosti, jedinstvo bez uniformnosti i različitost bez fragmentacije. Tako da, draga Srbijo, živela ljubav i živela obojena studentska revolucija! Baš joj lepo stoje sve ove boje.
