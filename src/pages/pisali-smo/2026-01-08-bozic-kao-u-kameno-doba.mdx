---
layout: ../../layouts/PostLayout.astro
title: 'Meštani Brasine kod Malog Zvornika: Proslavljamo Božić kao u kameno doba'
author: 'Uglješa Surdučki'
gender: 'M'
date: '2026-01-08'
image: /images/2026-01-08-bozic-kao-u-kameno-doba/0.jpg
imglabel: 'Foto: Pexels'
imgsource: 'https://blokada.info'
---

import Image from '@components/custom/image/image.svelte';

# {frontmatter.title}

### Božić kao u kameno doba, bez struje na hiljade domaćinstava u Zapadnoj Srbiji

__Minimum dostojanstva i zadovoljenje osnovnih ljudskih potreba je ono što traže meštani Brasine, naseljenog mesta opštine Mali Zvornik, a zbog toga što danima nemaju struju. Oni su na Božić svoje nezadovoljstvo iskazali blokadom magistralnog puta Loznica - Mali Zvornik.__

Do kolapsa u snabdevanju električnom energijom u velikom delu Zapadne Srbije došlo je pre nekoliko dana, zbog obilnih padavina, a kao posledica toga više hiljada domaćinstava ostaje bez struje.

Zbog prekida u snabdevanju strujom, automatski je došlo i do nestanka vode u mnogim domaćinstvima koja se oslanjaju na električne pumpe za vodosnabdevanje. I tako, danima bez mreže, bez interneta, a ponestalo je i agregata. 

Dan pred Badnje veče na zvaničnom Fejsbuk profilu Elektrodistibucije Srbije[^1] naveli su: 
> Radnici EDS-a su danonoćno na terenu, i pored elementarnih nepogoda, kako bi građani na Badnje veče i Božić imali redovno snabdevanje električnom energijom.

Međutim, baš na Božić bio je četvrti dan kako meštani Brasine nemaju vodu i struju, a okolna mesta su s vremena na vreme imala struju. 

Broj korisnika bez električne energije u Mačvanskom i Kolubarskom okrugu, kako tvrdi EDS u saopštenju[^2], sveden je ispod 10.000.

Student Đorđe iz Donje Borine situaciju ovih nekoliko dana za Blokadu INFO opisuje kao rolerkoster: 

> Do danas, struja bi došla svaki dan na 10 minuta i samo bi nestala i tako par puta dnevno. Danas je nešto stabilnije, ali i dalje veoma nestabilno.

Jedan od meštanina Brasine (Mali Zvornik) juče je prilikom održavanja blokade puta izjavio da im se niko od nadležnih nije obratio, kao i da nisu videli nikoga od ekipa Elektrodistribucije na terenu i da su praktično ostali bez ikakvog objašnjenja.

U jednom trenutku, ruku pod ruku, na mesto blokade došao je predsednik opštine Mali Zvornik, Zoran Jevtić, zajedno sa direktorom EPS-a, navodi se u medijima. Ono što je moglo da se čuje je negodovanje, a vide pokušaji predsednika i direktora da se obrate okupljenima uz blage osmehe na licu.

Od predsednika opštine čulo se: “Ljudi”, “Ako snimaš ti, hoćemo i mi”, “Sa mnom je došao direktor EPS-a”, “Sačekaj prijatelju”. Sve vreme bio je žamor, a od predsednika, nešto kasnije moglo se čuti i to da je blokada puta politička priča i da nema veze sa strujom. U jednom trenutku jedan meštanin glasno je povikao da __proslavljaju Božić kao da su u kamenom dobu.__

Od direktora na dostupnim snimcima nismo ništa čuli, možda je želeo da kaže isto ono što je u brzini rekao predsednik opštine za N1, da je ministarka privrede, Andrijana Mesarović, angažovala ekipe sa strane kako bi rešili problem.

Takođe u razgovoru N1[^3] sa jednom meštankom iz Borina rečeno je da joj je saopšteno putem poziva iz Elektrodistibucije da su ekipe na terenu i da rade na otklanjanju kvarova, ali ih ona takođe nije uočila.  

U ovom području zemlje uvedena je i vandredna odbrana od poplava na reci Drini usled naglog porasta vodostaja.  Poplavljena su vikend - naselja u celom toku reke od Ljubovije do Loznice.

> Mesto između Brasine i Loznice, zovemo ga “Kamp”, odnosno Gornja Koviljača. Ljudi koji žive blizu Drine su morali da napuste svoje kuće. I sad zamisli, nemaš struju, nemaš vodu, sneg i još na sve to moraš da napustiš svoju kuću, zaključio je student iz Donje Borine.

Identična situacija je i u Prijepolju, gde je proglašena vanredna situacija zbog izlivanja reke Lim.

[^1]: https://www.facebook.com/elektrodistribucija.srbije/posts/pfbid0BSW4kqYK2QcwmC3NeRRWwMYVn1MyXXJP6SoHwDCNxqP5hBsgfVJztXsJgWsM4DF2l

[^2]: https://www.danas.rs/vesti/drustvo/eds-tvrdi-sanirana-vecina-kvarova-na-mrezi-u-zapadnoj-srbiji-manje-od-10-000-bez-struje/

[^3]: https://n1info.rs/vesti/snalazimo-se-kako-znamo-i-umemo-zapadna-srbija-danima-bez-struje-nestasica-agregata-u-loznickim-prodavnicama/
