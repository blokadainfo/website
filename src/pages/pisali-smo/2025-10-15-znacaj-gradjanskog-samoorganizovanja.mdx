---
layout: ../../layouts/PostLayout.astro
title: 'Protest podrške narodu Palestine: Značaj građanskog samoorganizovanja'
author: 'Danica Pantović'
gender: 'F'
date: '2025-10-15'
image: /images/2025-10-15-znacaj-gradjanskog-samoorganizovanja/0.jpeg
imglabel: 'Foto: blokada.info'
imgsource: 'https://www.blokada.info'
---

import Image from '@components/custom/image/image.svelte';

# {frontmatter.title}

Protest podrške palestinskom narodu u organizaciji neformalnog udruženja „Podrška narodu Palestine“ održan je na Trgu slobode u Novom Sadu u nedelju 12. oktobra.

Palestinski narod u Gazi je od 7. oktobra 2023. pretrpeo gubitke više od 67 hiljada civila, među kojima je oko 20 hiljada dece. Nezavisna međunarodna istražna komisija Ujedinjenih nacija saopštila je da je Izrael počinio genocid nad Palestincima. Dve godine od početka rata, 11. oktobra je stupio na snagu prekid vatre. Uprkos primirju, od tad je ubijeno još bar 5 Palestinaca.

Skup je protekao mirno, propraćen govorima i parolama koji su skretali pažnju na ćutanje međunarodne zajednice, kao i učešće Srbije u izvozu oružja Izraelu.

Nakon protesta smo s dvoje članova inicijative „Podrške narodu Palestine” razgovarali o njihovim motivima za dolazak na protest i pogledima na građansko organizovanje. Sagovornici su izabrali da ostanu anonimni.

**Šta vas dovodi danas na protest?**

> Već dve godine diljem sveta, svako ko ima bilo kakvo osećanje ljudskosti, ne može da bude miran zbog toga što se događa u Gazi i kako se odvija ovaj genocid - jedan od najzločinačkijih događaja, možda ikad u istoriji. Istorija kolonizacije Palestine je mnogo duža, ali ovo je sad nekakav vrhunac. Ne samo mi, nego najveći deo sveta - mislim na obične ljude, na mase ljudi - reaguje na neki način i naprosto pokazuje da se ne slaže sa time. Jasno govore ‘ne’ svojim vladama koje podupiru genocid, i došlo je vreme da i Novi Sad to konačno iskaže i na ulici

-- kaže sagovornica

**Kakvu biste reakciju voleli da vidite od vlasti i medija u Srbiji?**

> Nemam velika očekivanja od vlasti, ove trenutne garniture političkih klasa u Srbiji, a takođe ne baš ni od medija. Mislim na mejnstrim i korporativne medije. Čak i kad se trude da ‘’objektivno’’ prikazuju, uvek oni to upeglaju kroz interese koji su već u sklopu dominantnog sistema. Ako uopšte prikažu ovaj protest - super, ako ne - ništa. **Ono što mi tražimo je da se prestane sa izvozom oružja i da se bojkotuje svaka saradnja sa Izraelom. Zapravo ono što bi trebalo još dalje tražiti jesu sankcije za državu Izrael i naterati ih na sve načine da prestanu s genocidom i da se pokrenu procesi oslobođenja Palestine.**

**Kako mislite da pojedinci mogu uticati na dešavanja? Šta bi mogao jedan običan čovek u Srbiji da uradi da pomogne i doprinese?**

> Mislim da pojedinci mogu jako malo da utiču, svaki pojedinac najviše može da uradi kroz kolektiv. Na tom principu zapravo i Podrška narodu Palestine radi. Mi smo neformalna organizacija svih ljudi koji se okupljaju oko sličnog cilja.

> Prilično heterogena grupa što joj daje na snazi, zato što da bi se uopšte pokret omasovio i da bi prevazišao ograničenja pojedinca i individualnog delovanja mora imati tu heterogenost, iz koje se ustvari javlja inicijativa, snaga, poluga, da što bi se reklo - mi mali uradimo nešto veliko.

-- pojašnjava naš drugi sagovornik

> Ako nešto možemo da uradimo, možemo da uradimo samo zajedno. To ne mora biti samo ovo što smo danas radili. Tu ima još puno organizacionih mogućnosti. Između ostalog, u to spadaju i pisanje tekstova, praćenje vesti, izveštavanje o onome o čemu mediji uglavnom neće govoriti… Svaka snaga, svaki intelekt, svaki kapacitet za kucanje i pisanje tekstova, te kratkih objava, kao i za druge akcije, za bilo šta što može da doprinese našoj borbi, dobrodošao je.

Pored studentskog bunta u Srbiji, u prethodnom periodu smo svedočili protestima širom sveta. **O poveznicama između studentskog bunta u Srbiji i drugih protesta koje u poslednje vreme u svetu izbijaju i ovog protesta za narod Palestine govore:**

> Mislim da je to što svedočimo sve većem broju protesta, najbolji pokazatelj toga koliko ovaj sistem ne funkcionira za najveći broj ljudi. Napravljen je u interesu nekolicine: političkih elita i kapitalista. To je važan okvir za našu organizaciju, to da uviđamo da je sistem koji nas sve tlači zapravo jedan te isti. Taj sistem nazivamo kapitalizmom.

> Slični mehanizmi ugnjetavanja, razvlašćenja i eksploatacije koji su na delu u Gazi (i koja u vizijama Trampa, njegovog zeta i sličnih moćnika treba da se pretvori u nekretninski raj za njihov porodični biznis), mogu se videti i na nivou preduzeća, kad ono krene da otpušta svoje radnike. Ili u imperijalističkom podjarmljivanju zemalja periferije (Globalni jug) od strane glavnih kapitalističkih centara SAD, zemlje EU poput Nemačke, Francuske i Velike Britanije.

Naš sagovornik ističe i važnost organizacije, demokratizacije i prihvatanja njenih inherentnih problema:

> Naravoučenije jeste vezano za organizaciju, mislim da je bitna i verujem da je dosta ljudi u studentskom pokretu to osetilo, a to je heterogenost. Ona ima mnoge probleme, što je prirodno. Puno različitih smerova, ideja, ali na taj neki način prihvatanja te nesavršenosti, prihvatanja inherentnih problema organizacije, umesto da tražimo pravovernost. Na kraju krajeva demokratizacija je u suštini glavna organizaciona kolektivna kontrateža onome što sad možemo da vidimo - fašisoidnosti jednog kolonijalnog sistema, koji u potpunosti, bez ikakve rezerve i kočnice i osude može da se ophodi prema ljudima kako on smatra da je shodno.

**Da li će biti još nekih sličnih akcija u skorijem periodu u Novom Sadu i u Beogradu?**

> Jako je važno da razumemo da sa sadašnjim tzv. prekidom vatre, nažalost, stvar nije završena. Prekid vatre je preko potreban, jer je najbitnije da prestanu da se ubijaju ljudi, ali to je samo jedan mali korak na verovatno dugačkom putu ka slobodi i dekolonizaciji. Naravno, treba da budemo skeptični, s obzirom da znamo koje sile učestvuju u celokupnom genocidnom sklopu. Pitanje je da li možemo da im verujemo da li će to primirje zaista trajati. Verujem da će sigurno biti još akcija, ne samo protestnih nego i drugih. Mi smo sve vreme aktivni, čak i kad nismo na ulicama, i naš rad može da se prati i na stranicama PNP na Instagramu i Facebooku.
