---
layout: ../../layouts/PostLayout.astro
title: 'CN gas u Novom Sadu?'
author: 'Natalija Petrović'
gender: 'F'
date: '2025-09-16'
image: /images/2025-09-16-cn-gas-u-novom-sadu/0.jpeg
imglabel: 'Izvor: www.danas.rs'
imgsource: 'https://www.danas.rs/vesti/drustvo/mup-cn-gas-5-septembar-studenti-pmf'
---

import Image from '@components/custom/image/image.svelte';

# {frontmatter.title}

Studenti i građani Novog Sada su petog septembra upitali Srbiju: _„da li se
čujemo?“_, a ono što se čulo te večeri bili su topovski udari i ručne šok bombe.
Odgovor koji su dobili bila je policijska brutalnost i nasilje. Korišćena je
prekomerna sila, policija je građane tukla, terala iz kampusa i iz okolnih ulica, a
suzavac se osetio u radijusu od nekoliko kilometara od studentskog grada.

Članovi naše redakcije su te večeri otežano obavljali svoj posao, ekipa koja je
radila prenos sa Rektorata, kao i dopisnici sa terena svedočili su nesnosnoj količini
suzavca koja je gušila i pekla okupljene.

Očevici su nakon protesta videli kako su pripadnici MUP-a tražili i skupljali
bačene materijale, što je podiglo sumnju u to kakva sredstva protiv demonstracija
je policija koristila te večeri.

Građani su kasnije pronašli predmete poput ovih:

<Image
  src="/images/2025-09-16-cn-gas-u-novom-sadu/1.jpeg"
  alt="Foto 1"
  label="Foto: blokada.info"
  href="https://www.blokada.info"
/>

Obeležena boca predstavlja tzv. ručnu šok-bombu[^1], dok su upravo one poput
neobeleženih naučnici sa PMF-a istraživali.

Nakon ovoga su istraživači sa PMF-a odlučili da ispitaju o čemu je zapravo reč.
Oni su odabrali 4 prikupljene boce kao reprezentativne uzorke i analizirali o
kakvom tipu suzavca je reč.

Hemijska analiza vršena je primenom gasne hromatografije sa masenom
spektometrijom (GC-MS), što je metod koji se koristi u svim akreditovanim
laboratorijama širom sveta. Time su oni utvrdili tačnu hemijsku strukturu, i
koncentraciju.

Ono što je zabrinjavajuće jeste činjenica da su u jednom od uzoraka pronašli
uzorke **CN gasa**.

## Šta je CN gas?

CN gas je supstanca koja je napravljena 1871. i korišćena 20-ih godina prošlog
veka kao suzavac. Međutim, zbog visoke toksičnosti ovog gasa 1970-ih on je u
potpunosti zamenjen CS gasom, koji ima slabije i kraće efekte na ljude. CN gas je
takođe zabranjen međunarodnim pravom: Ženevskim protokolom 1925.[^2] koji
zabranjuje otrovne i zagušljive gasove i Konvencijom o hemijskom oružju (CWC)
1993/1997[^3].

## A kako ta supstanca utiče na zdravlje ljudi?

Za razliku od CS gasa, efekti CN gasa su ozbiljniji, i mogu ostaviti teže posledice.[^4]

Mogući trenutni efekti **na oči**: veoma jaka iritacija očiju i nosa, stvaranje suza,
crvenilo očiju.

Mogući teži efekti **na oči**: upala rožnjače, konjuktivitis, hemijske opekotine,
gubitak spoljašnjeh dela rožnjače, osetljivost na svetlost, zamućen vid, delimična
zamućenost oka je moguća i može biti trajna.

Neki od trenutnih efekata kod **udisanja**: curenje iz nosa, kašalj, kijanje, stezanje u
grudima, kratak dah i osećaj gušenja, osećaj pečenja i bol u nosu i ustima, metalni
ukus, mučnina, povraćanje.

Mogući teži efekti kod **udisanja**: Nakupljanje tečnosti u plućima 12 do 24 sata
nakon izlaganja, trenutno ili odloženo sužavanje velikih disajnih puteva, upala i
konsolidacija vazdušnih prostora u plućima.

Mogući trenutni efekti kod **izlaganja kože**: iritacija i bol (vlaga od vlažnosti
vazduha, znoja ili vode za dezinfekciju može privremeno povećati iritaciju i bol).

Mogući teži efekti kod **izlaganja kože**: Odloženo crvenilo, plikovi i ogoljena
područja.

Bol, strah i panika mogu dovesti do uznemirenosti, nesvestice, ubrzanog otkucaja
srca i/ili blago povišenog krvnog pritiska.

Neke od odloženih posledica kod teže izloženosti poput onih u zatvorenim
prostorima, može izazvati trajno oštećenje očiju, uključujući slepilo. Zarastanje
težih efekata kod očiju ili kože može trajati danima ili nedeljama, u zavisnosti od
težine. Glavobolja i mentalna depresija mogu se pojaviti kao kasni efekti.

U poređenju sa CS gasom, kao i biber sprejem koji je dostupan za ličnu upotrebu,
CN gas je najsmrtonosniji.[^5] Prijavljeni su smrtni slučajevi nakon izlaganja CN,
obično pri visokim koncentracijama u zatvorenom prostoru tokom dužeg
vremenskog perioda.[^6]

> Živim u Stevana Musića, bio sam kod kuće u svom stanu sa otvorenim prozorom,
> samo sam u jednom momentu čuo buku, i jedno 15 minuta kasnije sam u
> sopstvenoj sobi počeo da osetim efekat suzavca. Zatvorio sam prozor ali je miris i
> sam gas ostao u prostoriji još možda 20 minuta. A na ulici se osetio još barem sat i
> po ako ne i više posle toga

-- svedoči naš sagovornik koji je želeo da ostane anoniman o večeri 5. septembra

Poznato je da se suzavac osetio u radijusu od nekoliko kilometara, kao i da građani
i studenti koji žive u ulicama oko kampusa nisu bili u mogućnosti da otvore
prozore, jer je suzavac ulazio u stanove, a prolazio je i kroz zatvorene prozore
Prirodno-matematičkog fakulteta gde su građani i studenti pronašli utočište te
večeri.

MUP u svom saopštenju demantuje upotrebu CN gasa i tvrdi da policija takvo
sredstvo uopšte ne poseduje.

Podsetićemo da je jedini način zaštite od CN i CS gasa maska sa filterom, koju čak
ni pripradnici MUP-a nemaju u svojoj opremi.

[^1]: [yugoimport.com – Dokumentacija o šok bombama (PDF)](https://www.yugoimport.com/sites/default/files/documents/2024-01/RSB-P%2C%20RSB-4P%2C7P%20RSB-4PZ%20HAND%20SHOCK%20GRENADE.pdf)

[^2]: [ihl-databases.icrc.org – Protokol o zabrani upotrebe zagušljivih, otrovnih ili drugih gasova i bakterioloških metoda ratovanja. Ženeva, 17. jun 1925.](https://ihl-databases.icrc.org/en/ihl-treaties/geneva-gas-prot-1925)

[^3]: [opcw.org – Konvencija o hemijskom oružju](https://www.opcw.org/chemical-weapons-convention)

[^4]: [cdc.gov – CN: sredstvo za kontrolu nereda/suzavac](https://www.cdc.gov/niosh/ershdb/emergencyresponsecard_29750033.html)

[^5]: [militaryhealth.bmj.com – Sredstva za suzbijanje nereda: suzavci CN, CS i OC - medicinski pregled](https://militaryhealth.bmj.com/content/161/2/94#ref-22)

[^6]: Chapman, A. J., & White, C. (1978). Death resulting from lacrimatory agents. Journal of Forensic Sciences, 23(3), 527-530.
