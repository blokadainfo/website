---
layout: ../../layouts/PostLayout.astro
title: 'Kupiti NIS Srbiji ili kupiti vreme Rusiji? Razgovor o sankcijama sa Milanom Ćulibrkom'
author: 'Iva Galicki'
gender: 'F'
date: '2025-12-11'
image: /images/2025-12-11-kupiti-nis-srbiji-ili-kupiti-vreme-rusiji/0.jpeg
imglabel: 'Izvor: www.wikipedia.org'
imgsource: 'https://www.wikipedia.org'
---

import Image from '@components/custom/image/image.svelte';

# {frontmatter.title}

Rafinerija u Pančevu jedina je rafinerija u Srbiji koja je prerađivala naftne derivate pre nego što je Naftna Industrija Srbije ostala bez potrebne licence za rad od Sjedinjenih Američkih Država. Rafinerija je prestala sa radom 2. decembra, nakon što je nekoliko dana pre toga bila u fazi tople cirkulacije.

Podsetimo, Ministarstvo finansija SAD-a je pre nešto manje od godinu dana, 10. januara 2025. donelo odluku o nametanju sankcija ruskom energetskom sektoru, ciljajući na najveće naftne gigante. Među njima se još tada našla Naftna Industrija Srbije. Razlog za to je namerno osujećivanje ruskih ratnih napora u Ukrajini. U toj prvoj odluci, sankcije su najavljene za 28. februar 2025. godine.

Danas, nakon više od 11 meseci i određenog broja pregovora, situacija između Srbije i SAD-a po pitanju sankcija NIS-u nije ništa stabilnija i čini se da tek sada prelazi u prvi plan javnosti. Stručnjaci i mediji upozoravaju javnost o mogućim posledicama, građani se pitaju kako to utiče na njih kao pojedince, dok predsednik države moli za još vremena.

Milan Ćulibrk, urednik nedeljnika NIN i urednik ekonomske rubrike u nedeljniku Radar objašnjava da će zbog prestanka rada rafinerije snabdevanje naftnim derivatima biti otežano, pa ćemo narednih mesec i po do dva funkcionisati uz upola manje uvezenih derivata, iako se u tom periodu na pumpama još ne očekuje ozbiljnija nestašica goriva.

> Problem će biti što trećina pumpi u Srbiji praktično neće raditi, jer je NIS do sada u maloprodaji držao polovinu tržišta, što znači da je svaki drugi litar dizela i benzina kupljen na NIS-ovim pumpama. Sada te pumpe više neće moći da rade, što znači da će građani morati da idu na druge pumpe, a to u prvom redu znači malo veću gužvu, malo veće redove i malo duže čekanje nego do sada. Druga posledica je da, kad se potroše zalihe, pojaviće se i nestašice. To znači da nećete moći svaki put da kupite onoliko goriva koliko vam je potrebno i koliko ste hteli.

-- govori Milan Ćulibrk.

Ćulibrk ističe da je uz nestašice, sledeći logičan korak poskupljenje, jer ono što na tržištu nedostaje, po pravilu postaje skuplje. Tako da je za očekivati da, nakon što se rezerve potroše ili smanje, dođe do poskupljenja goriva.

Duži redovi, rad određenih pumpi koje nisu pod vlasništvom NIS-a, kao i očekivano poskupljenje su one posledice koje će do kraja godine osetiti svi građani, a šta je sa sekundarnim posledicama o kojima se ne priča dovoljno?

Urednik ekonomske rubrike nedeljnika Radar za Blokadu INFO dodaje da će prvi efekat osetiti i zaposleni u NIS-u i Petrohemiji, koja je takođe stala. Ćulibrk dodaje da građani zaboravljaju da je to jako važan segment domaće indudstrije jer NIS i Petrohemija zajedno stvaraju praktično 6 odsto industrijske proizvodnje u Srbiji.

> Kad to stane, ostajemo sa industrijskom proizvodnjom koja je za 6 odsto manja, a to znači da sledeće godine, ako se situacija brzo ne reši, ne možemo očekivati rast BDP-a[^1] od 3 odsto kako je vlada planirala. Taj rast će biti manji, a biće super i ako ga uopšte bude, jer bi u najgorem scenariju moglo doći do pada BDP-a.

<Image
  src="/images/2025-12-11-kupiti-nis-srbiji-ili-kupiti-vreme-rusiji/1.jpeg"
  alt="Foto 1"
  label="Izvor: www.wikipedia.org"
  href="https://www.wikipedia.org"
/>

## Posle 300 dana, Srbija daje još 50

> Mi smo spremni da trpimo sve posledice narednih 50 dana. Spremni smo da nam ništa ne radi, da nam Rafinerija ne radi, jer **nećemo ni danas, ni sutra, ni prekostra da nacionalizujemo NIS**. To je moja odluka, Vlada Srbije je to podržala. Posle 50 dana, ukoliko ne dođe do kupoprodajnog ugovora, ni tada nećemo nacionalizovati, već uvesti svoju upravu, a onda ponuditi najveću moguću cenu i platiti najveću cenu ruskim prijateljima.

-- izjavio je Vučić u nedavnom obraćanju javnosti.

Milan Ćulibrk ističe da je država imala 300 dana da reši problem vlasničke strukture NIS-a, pa je posle dala dodatnih 50 dana vlasnicima ruskog dela kapitala da odluče šta će da rade.

> To se moglo uraditi još 10. januara i da sve bude gotovo do kraja marta, i problemi bi bili rešeni. Država je 10 meseci odlagala sankcije i ništa nije urađeno. Tek sada, kada su sankcije stupile na snagu 9. oktobra, opet se daju dodatni rokovi, iako se unapred znalo da ruski udeo mora biti sveden na nulu, sviđalo se to nama ili ne.

-- objašnjava sagovornik.

On dodaje da su se neke zemlje našle u sličnoj poziciji kao Srbija, poput Rumunije i Bugarske koje su preduzele neophodne mere.

> Bugarski parlament je 7. novembra doneo zakon kojim se pod državnu kontrolu stavlja rafinerija ruske grupe Lukoil u Burgasu, na Crnom moru.

-- prenosi list Danas.

## Zašto nacionalizacija naftne industrije nije dobra po građane, a zašto je Vučić zaobilazi?

Predsednik Srbije Aleksandar Vučić je u više svojih obraćanja pokazao jasan stav koji ima po pitanju nacionalizacije NIS-a i preuzimanja većinskog vlasništva nad ovom kompanijom.

> Želim po svaku cenu da izbegnemo nacionalizaciju i konfiskaciju jer to nije naše većinsko vlasništvo. Želim da prvo iscrpimo sve mogućnosti.

-- poručio je Vučić.

Milan Ćulibrk objašnjava da mnogi vide nacionalizaciju kao poslednje rešenje, ali kako sad stvari stoje i kao **jedino moguće rešenje**.

> Ono što kod tog rešenja, iako izgleda neminovno, mene posebno plaši jeste kako vlast u Srbiji upravlja javnim preduzećima. Najbolje smo se uverili na slučaju EPS-a zahvaljujući načinu kako je to radio Mića Grčić. Ja se plašim da, ako takve kadrove postave da upravljaju i NIS-om, da NIS neće biti profitabilan kao do sada i da bi mogao da počne da beleži gubitke koje ćemo mi svi kao poreski obveznici morati da pokrivamo.

On dodaje da je taj strah opravdan i da ne bi bio prvi put da državna preduzeća loše posluju. Agencija za privredne registre je pokazala da su javna preduzeća najmanje efikasna i da uglavnom beleže najveće gubitke.

> Nažalost, srpska država nije isto što i norveška, švedska ili nemačka država. Ovde vlast mnoga preduzeća tretira kao partijski plen i tamo raspoređuje ljude po stranačkoj pripadnosti, a ne po sposobnostima i znanju.

-- zaključuje Ćulibrk.

Predsednik Srbije Aleksandar Vučić je za vreme svojih mandata postavljao sebi bliske, partijski orijentisane ljude na visoke državne pozicije. U Srbiji je to postala dobro poznata i očekivana pojava. Strogo odbijanje predsednika da nacionalizuje Naftnu Industriju Srbije kosi se sa dosadašnjom praksom Srpske napredne stranke. Milan Ćulibrk ističe da je najmanji razlog zašto Vučić ne bi nacionalizovao NIS, taj da se pribojava smanjene efektivnosti.

> Vlast bi to zbog toga i uradila, da ona preuzme kontrolu. Problem je što mi ne znamo šta je vlast obećala Amerikancima, a šta Rusima. Ja verujem da je to jedan od ključnih razloga zašto se odugovlači. Mi ne znamo, iako bi morali da znamo, da li je naša vlast uopšte ponudila ruskoj strani da otkupi većinski udeo. Da li je poslato pismo o namerama Gaspromu? Ja mislim da nije. Da jeste, mi bismo to znali.

-- ističe Ćulibrk.

Milan Ćulibrk dodaje da su u ovom trenutku ugroženi nacionalni interesi, energetska stabilnost, cela ekonomija, kao i bankarski sektor. Bez dovoljno goriva, posledice će imati svi sektori. Kad stane Petrohemija, staje hemijska industrija, proizvođači plastike, i tako dalje. Nema gotovo nijedne industrije koja neće osetiti posledice toga što je rafinerija stala.

Narodna banka Srbije dobila je upozorenje da bi mogla biti izložena sekundarnim sankcijama ukoliko nastavi saradnju s NIS-om. Zbog toga su i NBS i udruženje privatnih banaka najavili da bi mogle biti prinuđene da obustave platni promet s Naftnom industrijom Srbije.

Kako je nedavno izjavio predsednik Aleksandar Vučić, država je omogućila da transakcije s NIS-om traju do kraja prošle nedelje. Od ove nedelje, kako je rekao, situacija će se pratiti iz dana u dan i u skladu s tim donositi odluke.

> Ništa nije preduzeto da se to spreči. Čekalo se predugo i sada, nažalost, nema dobrog rešenja. Ali najmanje loše rešenje bi bilo da se zvanično dostavi ponuda za preuzimanje ruskog udela. Ako je vlada to uradila, neka nas obavesti.

-- zaključuje sagovornik.

## Još netransparentnosti pred građanima

> Ruski vlasnici su pristali da prodaju 56,15 odsto udela u Naftnoj industriji Srbije.

Izjavila je ministarka rudarstva i energetike Dubravka Đedović Handanović u obraćanju javnosti sredinom novembra. Ona je navela da ime kupca još nije objavljeno jer pregovori „ozbiljnih kompanija” nisu završeni. Istakla je da je komunikacija sa javnošću transparentna, a da je ključni uslov očuvanje rada rafinerije i stabilnog dotoka sirove nafte.

Milan Ćulibrk navodi da javnost nikada nije zvanično čula da ruska strana pregovara sa nekim kupcem. Ali čak i da je to slučaj, postavlja se pitanje zašto to prvo nisu ponudili dosadašnjem partneru, državi Srbiji.

> Ta priča da smo hteli da budemo korektni prema ruskim prijateljima… Pa ruski prijatelji izgleda nisu bili korektni prema nama, jer navodno su pregovarali sa mnogim drugima da prodaju. Mada nisam siguran u to.

-- dodao je Ćulibrk.

Da sumiramo, Srbija je pod sankcijama već 60 dana, trajnog rešenja nema ni na vidiku ili barem građani nisu upoznati sa istim. Dok su stručnjaci godinu dana unazad nudili moguća rešenja, predsedniku je trebalo još vremena.

Ministarka energetike izjavila je u ponedeljak, 8. decembra da prestankom rada NIS-ovih pumpi 51 mesto u Srbiji ostaje bez pumpe i bez snabdevanja gorivom.

[^1]: BDP - Bruto domaći proizvod je ukupna vrednost svih proizvoda i usluga koje se proizvedu u jednoj zemlji, najčešće tokom jedne godine.
