---
layout: ../../layouts/PostLayout.astro
title: 'SPIRI sistem: finansijska disciplina ili vid pritiska?'
author: 'Natalija Petrović'
gender: 'F'
date: '2026-01-10'
image: /images/2026-01-10-spiri-sistem/0.jpg
imglabel: 'Izvor: blokada.info'
imgsource: 'https://blokada.info'
---

import Image from '@components/custom/image/image.svelte';

# {frontmatter.title}

Od ove godine Univerziteti u Srbiji počeli su sa upotrebom Sistema za pripremu, izvršenje i izveštavanje o budžetu (SPIRI) - informacionim sistemom Ministarstva finansija Republike Srbije. Ovim potezom su centralizovana sva finansijska sredstva fakulteta, uz gašenje pojedinačnih fakultetskih računa.

Dopis iz Ministarstva finansija na adrese fakulteta stigao je 12. decembra, sa porukom da do kraja godine moraju da **ugase sve postojeće račune na koje su im do tad uplaćivana sredstva za naučne projekte.**

Pretposlednjeg dana decembra o tome su obavešteni i studenti Filozofskog fakulteta u Novom Sadu preko onlajn studentskog servisa E-Student, no bez daljeg objašnjenja.

## Šta je SPIRI sistem?

<Image
  src="/images/2026-01-10-spiri-sistem/1.jpg"
  alt="Foto 1"
  label="Izvor: n1info.rs"
  href="https://n1info.rs"
/>

Profesorka Učiteljskog fakulteta u Beogradu Vera Radović je za N1 objasnila zašto se profesori ne slažu sa uvođenjem ovog sistema i kako će njegova upotreba izgledati u praksi.

> Beogradski univerzitet je na Šangajskoj listi. Postoje naučne oblasti koje nas posebno uzdižu na toj listi i imate naučnike iz tih oblasti koji ulažu veliki trud da naprave projekte i da dobiju grantove od Evropske unije. To su bespovratna sredstva koje morate da opravdate i da potrošite namenski. Naučnici koji ulažu ogroman trud i rad da dobiju ta finansijska sredstva, više neće moći da odlučuju o tome da li će moći da raspolažu tim sredstvima, nego će **morati da podnose zahteve Ministarstvu prosvete, a Ministarstvo prosvete potom Ministarstvu finansija. Pa onda osoba koja je na čelu tog Ministarstva finansija i koja ima probleme s akademskom zajednicom Univerziteta u Beogradu, treba sada da odluči da li ćete neko moći ili neće moći da raspolažete tim sredstvima**

-- objasnila je ona ističući da je to samo jedan segment sopstvenih prihoda kojima bi fakulteti i Univerzitet u Beogradu trebalo samostalno da raspolažu.

Ona je za N1, kao i naš sagovornik, istakla da uvođenje SPIRI sistema možda i ne bi bio problem da nije konteksta u kome se to dešava, kada su ogromi pritisci na akademsku zajednicu.

## A šta je on u teoriji?

Sistem za pripremu, izvršenje i izveštavanje o budžetu (SPIRI) je informacioni sistem Ministarstva finansija Republike Srbije namenjen planiranju, praćenju i izveštavanju o izvršenju budžeta korisnika javnih sredstava.[^1]

Korisnici SPIRI sistema su direktni i indirektni korisnici budžetskih sredstava, organi državne uprave, jedinice lokalne samouprave i ustanove finansirane iz javnih prihoda.

Za korišćenje ovog sistema neophodna je obuka kako bi se izbegle greške koje mogu imati dugoročne posledice.

## Dekan Ekonomskog fakulteta: Šta je perspektiva?

<Image
  src="/images/2026-01-10-spiri-sistem/2.jpg"
  alt="Foto 2"
  label="Izvor: maglocistac.rs"
  href="https://maglocistac.rs"
/>

Dekan Ekonomskog fakulteta Univerziteta u Novom Sadu prof. dr Aleksandar Čučković za Blokadu INFO komentariše da je **uvođenje SPIRI sistema smanjenje slobode raspolaganja sredstvima**, kao i da svakako da utiče na autonomiju poslovanja, ali i funkcionisanja samih institucija.

> To je jedna tradicija koja nije bezrazložna, **time što se obezbeđuje poseban status institucijama visokog obrazovanja, onda im se pruža mogućnost jedne slobodnije i kritičkije uloge u društvu.** Za mene nema nikakve dileme da je pokušaj da se to unifikuje na ovakav način na koji se to radi, s jedne strane rezultat napora da se uvede neka finansijska disciplina, ona mora da postoji, mi smo na kraju krajeva državne ustanove, ali sa druge strane mi jesmo državne ustanove sa jednim posebnim statusom i siguran sam da taj status nije slučajan.

On komentariše da iako misli da izvršna vlast, oličena u Ministarstvima prosvete i finansija, ima prava da uvodi novine i regulative, da bi, da to uvođenje ima većeg smisla, bila otvorena javna rasprava, a bio bi omogućen i ozbiljan period pripreme, i to ne samo za tehničko uhodavanje, već kako bi se videlo **šta je smisao razvoja i u kom pravcu visoko obrazovanje treba da ide.**

> Nema sumnje da treba svako ko je deo države, a državni fakulteti to jesu, da na neki način polažu račune o tome šta rade i to nije sporno, ali šta je perspektiva? **Da li je perspektiva da se umanji autonomija univerziteta, da se onda posledično umanji neka kritičnost prema državi, ma kojoj, trenutnoj vlasti, nekoj budućoj, prošloj?** Ja mislim da to u perspektivi nisu pitanja koja se postavljaju u civilizovanim društvima, ali očigledno se kod nas ta pitanja otvaraju. Dakle, šta se hoće ovim? Ja se bojim da nema baš puno dobrih namera iza ovoga.

On takođe navodi da su računovodstvene službe fakulteta pod najvećim pritiskom, jer one treba da sprovedu većinu tih promena unutar samih organizacija, da zaposleni u njima prolaze ubrzane obuke od trenutka kada je ta odluka ipak doneta, ali i da je gotovo siguran da to nije dovoljno i da se sam sistem u hodu prilagođava.

> Moj utisak je da na fakultetima računovodstvene službe najbolje rade od svih službi i da je tu disciplina najveća. Nema nikakvih problema da bude još veća, ali sumnjam u motive, u ovakvom trenutku gde je mnogo šta sporno pokretati, i to tako brzo odlučiti da se ipak ide u primenu sistema, bez dovoljne pripreme, bez jasno izgrađenih pozicija. Nije to samo, kako se to predstavlja, tehnička stvar, to će na kraju krajeva na ključan način **uticati na način rada, pa na kraju krajeva i na očekivanja, način ponašanja pojedinaca, kolektiva.**

## Otvoreno pismo premijeru

Đuru Macutu su prvog dana ove godine otvoreno pismo uputili Slobodan univerzitet Novi Sad, Pobunjeni univerzitet, Slobodni univerzitet Niš, Slobodni DUNP, Forum Univerziteta umetnosti, Slobodni univerzitet Kragujevac i Proaktiv univerziteta u Prištini.[^2]

U pismu je istaknuto da najoštrije osuđuju uvođenje SPIRI sistema, kao mehanizma za kontrolu finansija univerziteta, kao i da smatraju da se ovim potezom suštinski **ukida finansijska autonomija fakulteta, a time i autonomija univerziteta u celini.**

Podsetili su da je autonomija univerziteta zagarantovana Ustavom, kao i da Zakon o visokom obrazovanju članom 67 jasno propisuje da visokoškolske ustanove samostalno upravljaju svojim finansijama.

Ističu i da uvođenje ovog sistema vide kao još jedan vid institucionalnog pritiska i pokušaj potpune kontrole univerziteta, kao i da će **autonomiju univerziteta braniti svim raspoloživim pravnim, ali i drugim sredstvima.** Apeluju i zahtevaju da se primena SPIRI sistema odloži, i da se otvori prostor za ozbiljan, zakonit i inkluzivan dijalog sa akademskom zajednicom.

Na odlaganje upotrebe ovog sistema apelovao je i prof. dr Vladan Đokić, rektor beogradskog Univerziteta, u ime Rektorskog kolegijuma i svih dekana tog univerziteta.[^3]

[^1]: https://e-economy.biz/spiri-sistem-obuka

[^2]: https://www.instagram.com/p/DS-ECrSCIms

[^3]: https://www.instagram.com/p/DSZ7TZkDPlm
