---
layout: ../../layouts/PostLayout.astro
title: 'Prava samo na papiru: Posle godinu dana molbi i štrajka glađu započet proces nabavke stolice za dete sa invaliditetom'
author: 'Uglješa Surdučki'
gender: 'M'
date: '2025-10-21'
image: /images/2025-10-21-prava-samo-na-papiru-zapocet-proces-nabavke-stolice/0.jpeg
imglabel: 'www.webinfo.rs'
imgsource: 'https://www.webinfo.rs/becej/drustvo-becej/17955-nakon-najave-strajka-gladu-opstina-pokrenula-nabavku-stolice-za-ucenika-iz-beceja.html'
---

import Image from '@components/custom/image/image.svelte';

# {frontmatter.title}

**Kristina Demeter Filipčev, majka deteta sa invaliditetom iz Bečeja, molbe je upućivala lokalnim institucijama gotovo godinu dana, kako bi se za njeno dete obezbedila neophodna neurološka stolica, a tek nakon kratkotrajnog štrajka glađu proces nabavljanja neophodnog pomagala za dete je započet.**

Kako Kristina navodi, njena prethodna, a višegodišnja iskustva obraćanja različitim institucijana, na višim instancama ostala su bez ikakvog odgovora.

> U malom broju slučajeva je dobijen odgovor da moj sin sa invaliditetom nije diskriminisan zbog toga što škola ne poseduje adekvatnu rampu, nema lift, ne postoji adekvatno mesto na kom u školi može da se presvlači.

-- pojasnila je Demeter Filipčev

U maju 2024. godine dobijaju mišljenje interresorne komisije da je detetu za pohađanje nastave neophodna neurološka stolica adekvatne veličine, taj nalaz je upućen školi koju dete pohađa i opštini Bečej, a povodom toga ništa nije urađeno. U julu 2024. godine stručnjak iz ortopedske kuće Ottobock obavio je pregled postojeće neurološke stolice koju je dete preraslo i u svom mišljenju je naveo da je rok stolice 5 godina, a opština je prvobitnu obezbedila kada je Kristinino dete pohađalo prvi razred. Danas je sedmi.

> Mišljenje interresorne komisije ima obavezujuć karakter i na osnovu njega institucije obrazovanja, ali i socijalne zaštite i lokalne samouprave, imaju obavezu da obezbede uslove za školovanje uz podršku koju komisija preporučuje kako bi osigurale kvalitet obrazovanja, ali i zaštitu od diskriminacije i kršenja prava deteta.

-- kazala je Ivana Mihić ispred udruženja Harmonija

**Školsku 2024/2025. Kristinino dete dočekalo je u tada već maloj stolici**

> Tokom prošle školske godine kontaktirala sam opštinu, pisala sam predsedniku opštine, međutim, odgovor nisam dobila, osim kratkog pisma člana njegovog kabineta u oktobru 2024. da će novac za neurološku stolicu biti obezbeđen u budžetu opštine za 2025. godinu. Potom je naš sin morao da bude operisan, jer su mu zbog rapidnog napredovanja deformiteta kičme pomerili unutrašnji organi.

-- objašnjava majka deteta sa invaliditetom

Kristina je ponovo kontaktirala opštinske zvaničnike s pitanjem kada će za dete biti obezbeđena neurološka stolica i da li je novac predviđen u budžetu za 2025. godinu, ali osoba koja radi u kabinetu predsednika opštine nije mogla da odgovori na to pitanje, niti je to učinila načelnica Odeljenja za finansije opštine Bečej.

> Prijavila sam se na prijem kod predsednika opštine, koji više od 6 meseci, niti me je primio danima kada prima građane, niti je odgovarao na moje mejlove i telefonske pozive i poruke. Pokušala sam da ostvarim prava svog sina kontaktiranjem zamenika predsednika opštine, koji me je saslušao, kontaktirao i Ottobock, po njegovom kazivanju upoznao je i predsednika opštine sa situacijom – ali stolica i dalje nije nabavljena.

-- izjavila je majka Kristina Demeter Filipčev

Oko dva meseca ništa se nije dogodilo, te je Kristina odlučila da preduzme kranji korak, odnosno da štrajkom glađu pokuša da ostvari prava svog deteta, a to je najavila na svojim društvenim mrežama.

<Image
  src="/images/2025-10-21-prava-samo-na-papiru-zapocet-proces-nabavke-stolice/1.jpeg"
  alt="Foto 1"
  label="Foto: KDF"
  href="https://www.blokada.info"
/>

## Štrajk glađu

Kristina stupa u najavljen štrajk glađu 2. oktobra, a zbog toga što je iscrpela sve ostale mogućnosti.

> Smatrala sam da nakon više od godinu dana pokušavanja obezbeđivanja prava za svoje dete, dete više ne može da čeka na adekvatno pomagalo bez da ugrozi svoje zdravlje. Smatram da bih bila ignorisana godinama. Takođe, ukoliko nijedno drugo dete ne mora da nosi svoju stolicu od kuće u školu da bi pohađalo obaveznu osnovnu školu, to ne treba da čini ni moje dete.

-- istakla je sagovornica i dodala da je jedino rešenje i jedino oružje što joj je preostalo bilo je štrajk glađu

Proces nabavke neurološkog sedišta teče tako što je opština na dan kratkog štrajka glađu majke tražila i dobila predračun za stolicu od Ottobocka, reč je o oko 712.000 dinara, potom je iz tekuće budžetske rezerve, kako je rečeno iz opštine, prebacila novac školi, a sada škola treba da traži saglasnost ili dozvolu od nadležnog ministarstva za plaćanje stolice.

> Po mojim informacijama upućen je predlog ugovora ortopedskoj kući i nakon potpisivanja i uplate novca, ortopedska kuća nabavlja sedište. Rok isporuke je od 30 do 60 dana.

-- rekla je Kristina

Sagovornica je očekivala da sam štrajk glađu traje duže i smatra da je ovakvom razvoju situacije doprinela i lokalna javnost i mediji.

> Ignorisanje mišljenja interresorne komisije u ovom slučaju, znači naravno zanemarivanje dobrobiti i potreba ovog deteta, ali i kršenje prava na obrazovanje, zdravlje i dostojanstvo. To nije administrativni propust, to je moralni i pravni neuspeh. Prava, izgleda, postoje samo na papiru, a njihovo ostvarenje ne može da se osloni na institucije koje ih garantuju - već traži veštinu i spremnost da se pritiskom, medijima i javnim skandalima, kroz ličnu borbu dođe do njih.

-- navela je Mihić

Nakon završetka kratkotrajnog štrajka glađu opština je na svojoj zvaničnoj Fejsbuk stranici objavila saopštenje za javnost u kom se, između ostalog, navodi:

> Povodom medijskih navoda i obraćanja majke deteta sa invaliditetom, želimo da obavestimo javnost da je Opština Bečej u budžetu za 2025. godinu predvidela sredstva za nabavku neuroloških stolica za decu sa invaliditetom kojima su one neophodne za praćenje nastave, planirajući da pomogne svoj deci kojoj je ovakav vid podrške potreban. U želji da se obezbedi sistemsko rešenje, Opština Bečej je ostavila prostor da se jave i druge porodice. Budući da je stigao samo jedan zahtev iz OŠ „Sever Đurkić“, sredstva će biti usmerena upravo za ovog učenika i nabavku neurološke stolice u kratkom roku.

Demeter Filipčev navodi da je u ovom saopštenju nekoliko stvari problematično:

> Ako je opština u budžetu za 2025. godinu predvidela novac za nabavku neuroloških stolica za decu sa invaliditetom kojima su one neophodne za praćenje nastave, zašto je čekala oktobar da o tome obavesti javnost i zašto o tome nije obavestila roditelje dece sa invaliditetom? Zašto u budžetu opštine ne može da se nađe ta stavka? Zašto su mi čelnici opštine rekli da će stolica za moje dete biti plaćena iz tekuće budžetske rezerve ako je novac navodno predviđen u budžetu, a tekuća budžetska rezerva služi za, u budžetu, neplanirane i nepredviđene troškove?

Roditelji deteta sa invaliditetom imaju svoj medij, portal Bečejski mozaik, jedan od retkih bečejskih medija koji poštuje Kodeks novinara Srbije i koji se bavi istraživačkim novinarstvom.

> Lokalna vlast poslednjih godinu dana radi sve da onemogući naš rad i da dovede u pitanje postojanje našeg medija. Početkom ove godine odlučili smo da zatvorimo naše novine koje su postojale trideset godina, jer nismo hteli da kalkulišemo.

-- rekla je Kristina i dodala da nisu dobili opštinske projekte i dobijali su pretnje

## Važnost neurološke stolice od egzistencijalnog značaja

Od trenutka kada je dete preraslo stolicu nastavu je pohađao i pohađa u neurološkim kolicima, koja nisu adekvatna za višesatno sedenje uz školsku klupu, niti za njegovu kičmu.

> Kolica ne mogu da se nameste uz klupu, a samim tim dete ne može da namesti sveske, knjige i ne može da koristi olovku. Suštinski on ne može ništa da radi, uz ličnog pratioca sedi u kolicima na času.

-- dodatno je objasnila sagovornica Demeter Filipčev

Republika Srbija, ratifikovanjem Konvencije o pravima deteta (1990), obavezala se da obezbedi besplatno i obavezno osnovno obrazovanje i dostupnost obrazovnih informacija svakom detetu, dok se Zakonom o lokalnoj samoupravi propisuje obaveza opštine da obezbedi ostvarivanje posebnih potreba osoba sa invaliditetom i zaštitu prava osetljivih grupa kroz inkluzivni sistem obrazovanja.

> Zanemarivanje potrebe deteta za pomagalom koje je procenjeno kao neophodno može da ima ozbiljne, dugotrajne i sveobuhvatne posledice. Pomagala, poput neurološke stolice, namenjene su i zdravstvenoj dobrobiti, ali su, kako sam i rekla neka vrsta mosta ka obrazovanju, socijalnim kontaktima, dakle pripadanju, identitetu, vršnjačkim odnosima i generalno učešću u društvu.

-- navela je Mihić iz udruženja Harmonija

Mihić je navela i to da zdravstveno zanemarivanje može da doprinese pogoršanju osnovne dijagnoze, smanjenju funkcionalnosti i sekundarnih komplikacija.

> Posledice zanemarivanja detetove potrebe za ortopedskim i neurološkim pomagalom, sa sobom nose dalje posledice po emotivno zdravlje, socijalni razvoj i odnose sa vršnjacima, doživljaj samopouzdanja jer je dete, na primer, potpuno zavisno od roditelja i asistenta, frustrirano i doživljava se kao manje vredno.

-- zaključila je Ivana Mihić
