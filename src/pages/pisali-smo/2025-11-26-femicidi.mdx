---
layout: ../../layouts/PostLayout.astro
title: 'Femicidi u Srbiji'
author: 'Smiljana Velimirović'
gender: 'F'
date: '2025-11-26'
image: /images/2025-11-26-femicidi/0.jpg
imglabel: 'Foto: blokada.info'
imgsource: 'https://www.blokada.info'
---

import Image from '@components/custom/image/image.svelte';

# {frontmatter.title}

Od početka ove godine, brojimo __petnaest slučajeva femicida u Srbiji__, od kojih su poslednja dva počinjena tokom prethodnih mesec dana. U pitanju su ubistva mladih žena - u selu Pečenjevce kod Leskovca od strane partnera, i naselju Borči u Beogradu od strane bivšeg partnera.

Feministička aktivistička grupa „Žene za promene” je 12. novembra na Trgu slobode u Novom Sadu održala skup protiv nasilja nad ženama gde je tišinom odana počast žrtvama femicida.

Maja Vasić, aktivistkinja neformalne grupe „Žene za promene”, nas je podsetila da se članice ove grupe organizuju od jula 2023. godine, počevši tokom protesta „Srbija protiv nasilja” u kom periodu je počinjen 24. femicid od početka te godine. Organizovan je performans ispred policijske stanice u Pavla Papa u Novom Sadu, u vidu formiranja silueta žrtava sa njihovim imenima, datumima rođenja i smrti, nalik na siluete koje ocrtavaju kriminolozi na mestu zločina. Svi uzrasti su bili prisutni, počevši od dvogodišnje devojčice do sedamdesetšestogodišnje starice. Cilj ovog performansa osim podsećanja na tragedije žrtava femicida bio je i podizanje svesti o sistemskom problemu koji je te godine bio posebno česta pojava.

<Image
  src="/images/2025-11-26-femicidi/1.jpg"
  alt="Foto 1"
  label="Foto: blokada.info"
  href="https://www.blokada.info"
/>

Grupa „Žene za promene” je i posle ovog performansa nastavila sa sličnim radom. Kako navode, dokle god je to potrebno reagovaće na svaki naredni slučaj femicida i ukazivati na propuste sistema i zakona.

Veliki broj počinitelja femicida je prethodno bivao prijavljen za zlostavljanje od strane žrtve, čak imao i formalnu zabranu prilaska žrtvi, što ih nije sprečilo u nameri da naude ženi. Upravo na ovaj propust ukazuje Maja Vasić, govoreći kako __ne postoji dovoljno adekvatan mehanizam za praćenje koji bi oživeo izrečenu meru, već je u pitanju mrtvo slovo na papiru koje ne štiti nikoga__.

Teodora Petric, studentkinja kulturologije na Filozofskom faluktetu u Novom Sadu, feministkinja i aktivistkinja, navodi kako su __žrtve femicida najčešće žene ubijene u sopstvenim domovima, od strane svojih partnera, bivših ili sadašnjih, ili nekih drugih muškaraca koje su prethodno poznavale__.
Komentarišući skorašnji predlog zakona o „lakšem” obliku zlostavljanja, Teodora Petric ističe kako već postoji zakon o nasilju nad ženama i da nam nije potreban novi zakon, a posebno ne znatno manje mere za počinitelje nasilja. Iznosi i kako sistem štiti nasilnike i stavlja negativan fokus na žrtve, i predlogom zakona o „lakšem" obliku zlostavljanja to i potvrđuje, kao i da je svaki ovakav odgovor ili nedostatak odgovora sistema na učestali problem nasilja nad ženama u Srbiji upravo i razlog za ovakva okupljanja.

<Image
  src="/images/2025-11-26-femicidi/2.jpg"
  alt="Foto 2"
  label="Foto: blokada.info"
  href="https://www.blokada.info"
/>

25\. novembra se obeležava međunarodni dan borbe protiv nasilja nad ženama, i grupa „Žene za promene” je u organizaciji sa nekoliko drugih aktivističkih grupa organizovala združenu akciju _Ne pristajemo na tišinu!_ Ovaj dan učesnici u akciji obeležili su isticanjem nasilja nad ženama i stvaranjem buke koja simboliše vidljivost i solidarnost.
Cilj ove akcije je, kako navode neke od članica grupe, bio je ukazivanje da __nasilje prema ženama nije sporadično i slučajno već duboko ukorenjeno u društvenim normama i institucionalnim praksama__. 
Takođe ističu i kako femicid, porodično nasilje i represija države nisu odvojene pojave već deo istog kontinuuma rodno zasnovanog nasilja.

_Ne pristajemo na tišinu!_ je prva organizovana akcija u okviru globalne kampanje „16 dana aktivizma” koja će trajati od 25. novembra do 10. decembra, kada će se obeležiti međunarodni dan ljudskih prava.