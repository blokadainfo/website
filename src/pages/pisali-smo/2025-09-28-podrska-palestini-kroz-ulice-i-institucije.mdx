---
layout: ../../layouts/PostLayout.astro
title: 'Podrška Palestini kroz ulice i institucije - Bliže rešenju ili politički manevar?'
author: 'Natalija Petrović'
gender: 'F'
date: '2025-09-28'
image: /images/2025-09-28-podrska-palestini-kroz-ulice-i-institucije/0.jpeg
---

import Image from '@components/custom/image/image.svelte';

# {frontmatter.title}

Studenti u blokadi kao pokret oglašavao se o mnogim pitanjima, kako dnevne, unutrašnje
politike, tako i globalnih problema. Tako su 14. juna ove godine neki od profila objavili
saopštenje u kome su pružili podršku narodu Palestine, a osudili izvoz oružja državi Izrael, čime
su istakli da tim potezom vladajući režim Srbiju čini saučesnikom u genocidu koji se vrši nad
ljudima Gaze.[^1]

Devet dana nakon toga, da je izvoz zaustavljen izjavili su predsednik Srbije, kao i Ministarstvo
odbrane.[^2] Vučić je izjavio da je _„jedna stvar“_ to što je Srbija posle Hamasovog napada na Izrael 7. oktobra 2023. prihvatila izvoz municije u tu državu, ali da je danas drugačija situacija.
Ministarstvo odbrane je u svom saopštenju navelo da se _„obustavlja izvoz naoružanja i vojne
opreme proizvedenih u Republici Srbiji“_, po instrukcijama predsednika Srbije.

I pored obustave, ni danas nemamo tačne informacije od resornog ministarstva koliko je i koje
vojne opreme i municije izvezeno. Ministarstvo odbrane već godinama ne objavljuje nikakve
podatke, tj. godišnje izveštaje o izdatim dozvolama za izvoz.

Uprkos tome, Radar je došao do informacija da je izvoz naoružanja iz Srbije u Izrael od početka
rata cenjen na oko 100 miliona evra.[^3] Glavni snabdevač Izraela je upravo državni Jugoimport
SDPR, ali i još par srpskih kompanija.

## _„Blokirajmo sve“_ - narod Italije uz narod Palestine

Sindikati u Italiji su 22. septembra proglasili generalni štrajk u znak podrške Palestini i protiv
izraelske ofanzive u Gazi. Dvadesetčetvoročasnovni štrajk obuhvata skoro sve sektore –
železnicu, univerzitete, škole, javni prevoz, luke i javne usluge. Širom Italije održano je više od
60 protesta, najveći skupovi održani su u Milanu, Rimu, Đenovi, Napulju, Palermu i Torinu.
Desetine hiljada ljudi marširalo je sa natpisima _„Za oslobođenje Palestine“_ i _„Izrael je
teroristička država“_. U Rimu su demonstranti pozvali da se _„zaustavi ubijanje u Gazi“_.

**Podsetićemo da su studenti u blokadi pozvali na generalni štrajk dva puta – 24. januara i 7.
marta 2025. godine. Studenti su pozvali ljude da na te dane ne idu na posao, ne otvaraju svoje
lokale, a na oba dana realizovali su se veliki mirni protesti.**

Premijerka Italije Đorđa Meloni osudila je nasilne sukobe koje su izazvali neki demonstranti kao _„sramne“_.

> Nasilje i razaranje nemaju nikakve veze sa solidarnošću i neće promeniti ništa u životima ljudi u Gazi.

-- napisala je premijerka Italije na X-u

Italijanski ministar saobraćaja Mateo Salvini umanjio je uticaj protesta, rekavši da su ih organizovali sindikati povezani sa krajnjom levicom.

Iako je Meloni izrazila _„zabrinutost“_ zbog izraelske vojne kampanje, njena vlada je takođe
signalizirala nevoljnost da podrži predložene trgovinske sankcije Evropske unije protiv Izraela.
Zvaničnici u Rimu su izjavili da priznanje nije u opticaju _„za sada“_.

## Ujedinjene Nacije i priznanje Palestine

Generalna skupština UN je 14. septembra usvojila rezoluciju kojom se potvrđuje Njujorška
deklaracija o mirnom rešavanju palestinskog pitanja i sprovođenju dvodržavnog rešenja, sa 142
glasa za, 10 protiv i 12 udržanih.

Njujorška deklaracija podrazumeva hitan prekid vatre u Gazi, oslobađanje svih talaca koji se
tamo drže, i uspostavljanje palestinske države koja je i održiva i suverena. Takođe poziva na
razoružanje Hamasa i njegovo isključenje iz vlasti u Gazi, normalizaciju odnosa Izraela i
arapskih zemalja, kao i kolektivne bezbednosne garancije.[^4]

Govoreći uoči glasanja, izraelski ambasador Dani Danon rekao je da:

> Ova jednostrana deklaracija neće biti zapamćena kao korak ka miru, već samo kao još jedan šuplji gest koji slabi kredibilitet ove Skupštine.

Trenutno je Palestinu kao državu priznalo 16 od 27 država Evropske unije, a više od tri četvrtine
članica Ujedinjenih nacija.[^5]

**Podsetićemo da je Republika Srbija (tadašnja SFRJ) priznala državu Palestinu 1989. godine, kao
i da je na sednici UN-a podržala Njujoršku deklaraciju.**

## Da li je priznanje Palestine rešenje?

Aktivisti su se na Instagramu oglasili povodom predstavljanja ovog rešenja i okarakterisali ga
kao licemerni, egocentrični i eurocentrični način bega od odgovornosti, i ne vide ga kao rešenje
već skretanje pažnje sa okončanja genocida.[^6]

Smatraju da priznanje države Palestine nije gest solidarnosti, već politički manevar koji
legitimizuje cionizam. Kritikuju evropske zemlje kako beže od sankcija Izraelu, što vide kao
jedini značajan odgovor na _„23 meseca lajvstrimovanog genocida“_.

Takođe ističu kako Zapadni lideri nemaju pravo da odlučuju o uključenosti Hamasa, kao i da je
to palestinska politička partija koja se mora poštovati kao takva.

> Pravo priznanje počinje sa priznanjem genocida, završavanjem nekažnjivosti (Izraela),
> demontažom kolonijalnih struktura koje su nas razvlašćivale godinama. Bilo šta manje od
> priznanja je predaja. I ja je, kao ni mnogi Palestinci, nikad neću prihvatiti. Jedino minimalno
> rešenje koje prihvatam je jednodržavno rešenje

-- izjavio je aktivista i Palestinac Majed Abusalama na Instagramu

[^1]: https://www.instagram.com/p/DK4Eyqns2Qw/?utm_source=ig_web_copy_link

[^2]: https://www.mod.gov.rs/cir/22372/saopstenje

[^3]: https://radar.nova.rs/drustvo/izvoz-oruzja-u-izrael-100-miliona

[^4]: https://news.un.org/en/story/2025/09/1165835

[^5]: https://www.independent.co.uk/news/world/middle-east/palestine-recognition-map-uk-starmer-map-israel-gaza-belgium-france-b2830667.html

[^6]: https://www.instagram.com/p/DO5mF0-iFJm/?utm_source=ig_web_copy_link&igsh=aDFzeTZ2bzYwd2hy
