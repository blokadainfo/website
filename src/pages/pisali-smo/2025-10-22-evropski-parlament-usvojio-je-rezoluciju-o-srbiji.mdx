---
layout: ../../layouts/PostLayout.astro
title: 'Evropski parlament usvojio je rezoluciju o Srbiji'
author: 'Iva Galicki'
gender: 'F'
date: '2025-10-22'
image: /images/2025-10-22-evropski-parlament-usvojio-je-rezoluciju-o-srbiji/0.jpeg
imglabel: 'www.europarl.europa.eu'
imgsource: 'https://www.europarl.europa.eu/topics/de/article/20250814STO29910/lage-der-eu-2025-verfolgen-sie-die-debatte-im-europaischen-parlament'
---

import Image from '@components/custom/image/image.svelte';

# {frontmatter.title}

U predlogu rezolucije Evropskog parlamenta o Srbiji, evroparlamentarci **podržavaju pravo građana i studenata na mirne proteste** i najoštrije **osuđuju nasilje i represiju** koju je prouzrokovala država, kao i selektivna hapšenja i zastrašivanje.

U dokumentu objavljenom na sajtu Evropskog parlamenta navodi se da je **rukovodstvo Srbije politički odgovorno za slabljenje demokratskih institucija**, kao i za **eskalaciju represije i normalizaciju nasilja**.

Rezolucija posebno posvećuje pažnju **nesreći od 1. novembra 2024. godine**, kada je **nadstrešnica Železničke stanice u Novom Sadu pala** i kada **je poginulo 16 osoba**, a jedna je teško povređena. Zatražena je **potpuna i transparentna istraga, sudski postupak i utvrđivanje odgovornosti** za propuste, uključujući mogućnost **zloupotrebe** ili nemara.

**Za rezoluciju je glasalo 457 evroposlanika, dok je protiv bilo 103.**

U dokumentu se takođe ukazuje na otvoreno mešanje Ruske Federacije u proteste u Srbiji širenjem dezinformacija i narativa o _„obojenim revolucijama“_. Evroposlanici pozivaju vlasti Srbije da **preduzmu mere protiv takve propagande, umesto da je sami podstiču**.

Evropski parlament ističe da su protesti organizovani od strane studentskog pokreta bili mirni, dok su srpske vlasti koristile nasilje i prekomernu silu protiv demonstranata, što direktno doprinosi eskalaciji represije.

U predlogu rezolucije naglašava se važnost **oslobođenja uhapšenih studenata i aktivista**, kao i sprovođenja temeljne istrage navoda o **zloupotrebi sile, neosnovanim pritvorima i mučenju**. Poseban akcenat stavljen je na **slobodu medija**, prestanak retorike koja podstiče podele u društvu i dosledno **poštovanje demokratskih principa**.

Evropski parlament predlaže i uključivanje misije Evropske unije radi procene stanja demokratije u Srbiji, uz jasno definisane kriterijume za napredak u procesu pristupanja EU — među kojima su vladavina prava, borba protiv korupcije i organizovanog kriminala, te usklađivanje spoljne politike sa Evropskom unijom, posebno u odnosu na Rusiju.

Na kraju, rezolucija predviđa inicijativu za uvođenje ciljnih **sankcija pojedincima odgovornim za kršenje ljudskih prava**, čime se naglašava ozbiljnost **zabrinutosti EU** za stanje **demokratskih standarda** u Srbiji.
