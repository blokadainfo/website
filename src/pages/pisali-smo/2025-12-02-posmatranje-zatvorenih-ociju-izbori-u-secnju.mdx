---
layout: ../../layouts/PostLayout.astro
title: 'Posmatranje zatvorenih očiju - Izbori u Sečnju'
author: 'Danilo Erdeljan'
gender: 'M'
date: '2025-12-02'
image: /images/2025-12-02-posmatranje-zatvorenih-ociju-izbori-u-secnju/0.jpeg
imglabel: 'Foto: Arnaug Jaegers'
imgsource: 'https://unsplash.com/'
---

import Image from '@components/custom/image/image.svelte';

# {frontmatter.title}

U nedelju 30. novembra su u Sečnju održani vanredni lokalni izbori. Po preliminarnim rezultatima, sa izuzetkom oborenog biračkog mesta 7, Srpska napredna stranka je osvojila 59,6%, lista Glas mladih koji menja Sečanj 33,0% dok su svi ostali prijavljeni osvojili ispod 5% glasova. Dok pristalice vladajuće stranke slave pobedu u demokratskom procesu, građani iz okoline i posmatrači samog izbornog procesa pričaju drugačiju priču.

## Atmosfera oko biračkih mesta

<Image
  src="/images/2025-12-02-posmatranje-zatvorenih-ociju-izbori-u-secnju/1.jpeg"
  alt="Foto 1"
  label="Foto: Nepoznati autor"
  href="https://www.blokada.info/"
/>

Građani koji su tog dana bili na ulicama opštine Sečanj opisuju atmosferu u opštini kao punu nasilja, zastrašivanja i ucene. Nabrajaju višestruke incidente sa pretnjama i kupovinom glasova na koje **policija nije reagovala**. Jedan od prisutnih studenata navodi da mu je u mestu Jaša Tomić čovek pretio hladnim oružjem, a da je policiji trebalo sat vremena i više poziva kako bi došla na uviđaj.

Takođe opisuje scenu u blizini motela u Jaši Tomić koja navodi na kupovinu glasova. Govori da su se u blizini motela nalazila mnoga vozila sa registarskim tablicama iz Beograda i da su vozili glasače do i od biračkog mesta. Pristup samom motelu im je bio zabranjen, a policija nije reagovala.

> Pozvali smo policiju kada smo imali osnovane sumnje da se tamo kupuju glasovi. Policija je došla, ali u suštini ništa nije uradila.

-- Rekao je za Blokadu INFO.

## Ko posmatra izbore u Sečnju?

Na jučerašnje izbore su došli posmatrači iz skoro deset udruženja među kojima su CRTA, Kreni-promeni, UG „Građani na straži”, ali i nekoliko udruženja bliskih Srpskoj naprednoj stranci. Među njima su „Centar za unapređenje lokalnih i reagionalnih politika” koji je prijavljen na adresu Dunavska 12 u Novom Sadu i tri udruženja koja dele adresu samo jedan broj udaljenu od ove. U pitanju su UG „Perspektiva mladih” osnovano 2016. i „Institut za evropske slobode” i „Centar za evropske vrednosti” koje dele i datum osnivanja za koje se <a href="https://www.istinomer.rs/analize/imena-novih-posmatraca-izbora-u-zajecaru-i-kosjericu-ukazuju-na-mogucu-vezu-sa-sns-om/">prethodno sumnjalo da su povezani sa SNS-om</a>.

Ove organizacije ne karakteriše samo ista adresa, već i web stranice skoro podudarnog dizajna i manjak sadržaja.

<Image
  src="/images/2025-12-02-posmatranje-zatvorenih-ociju-izbori-u-secnju/2.jpeg"
  alt="Foto 2"
  label="Izvor: cev.rs, ies.org.rs, culrp.org.rs, perspektivamladih.org.rs"
  href="https://www.blokada.info/"
/>

Na poreklo ovih organizacija ukazuju i zapisnici posmatrača izbora u Sečnju gde su primedbe svih njihovih pripadnika vrlo slične. U zapisnicima opisuju prisustvo mladih sa obeležjima crvenih šaka u blizini biračkih mesta koji ometaju izborni proces i simptomatično deklarišu druge posmatrače kao „opozicione” i „blokaderske” opisujući njihov rad kao neadekvatan. Međutim, nijedan od posmatrača koji je uložio žalbu na bedževe sa crvenim šakama nije primetio bedževe sa ćiriličnim slovom „Ћ” zaokružene bojama SNS-a kakve su viđali posmatrači drugih udruženja i građani koji su tog dana bili na ulici.

Na jednom od biračkih mesta se troje posmatrača iz ovih grupa identičnim tekstom žalilo da drugi posmatrači prepisuju primedbe za zapisnik:

> Na biračkom mestu br. 9 posmatrači iz opozicije su sastavljali primedbe iste sadržine koje je neko sastavljao van BM pa telefonom prosleđivao svim posmatračima koji su prepisivali.

## Slika i prilika demokratije

Primedbe posmatrača drugih udruženja se značajno razlikuju i mnogo su se češće odnosile na sam birački proces. Navode da je bilo malverzacija i grešaka u radu biračkog odbora koje uključuju mnogobrojna fotografisanja biračkih listića, duple spiskove kapilarnih glasova, potpisivanje biračkog spiska od strane člana BO, nepropisnu proveru da li je glasač već izašao na izbore i mnoge druge.

U zapisniku sa biračkog mesta 16 posmatrač ispred organizacije K.R.A.J. prilaže žalbu da su treća lica bila prisutna tokom glasanja, da je birački spisak pogrešno popunjavan i da je glasanje van biračkog mesta bilo nedemokratsko. Prilikom glasanja van biračkog mesta jedan glasač je izjavio:

> Ovo nije glasanje, ovo je mučenje.

-- Sugerisao je da ne glasa slobodnom voljom.

Nepravilnosti u Sečnju se ne završavaju tu. Nakon zatvaranja biračkog mesta 7 u Jarkovcu se nisu poklapali rezultati brojanja zbog čega se potpisivanje zapisnika odužilo. Tokom tog procesa je muškarac koji nije posmatrač ni kontrolor ušao na biračko mesto i pretio članu biračkog odbora koji je odbijao da potpiše nepropisan zapisnik. Rezultati sa tog biračkog mesta su poništeni, ali ne zbog incidenata ili razlike u broju glasova već odsustva četvrte strane zapisnika o radu biračkog odbora.

Posmatrači Perspektive mladih, Instituta za evropske slobode i njima slični opisuju same izbore kao izvanredno regularne, a rad drugih udruženja kao neadekvatan i atmosferu na ulici kao ispunjenu pritiscima nosioca bedževa sa crvenom šakom. Propuštaju, međutim, bedževe sa ćirličnim „Ћ”, dvostruke spiskove, fotografisanje glasačkih listića i pretnje.

Pristalice SNS-a su proglasile pobedu, ali se posmatrači i građani sa ulice ne slažu da je demokratija zadovoljena.
